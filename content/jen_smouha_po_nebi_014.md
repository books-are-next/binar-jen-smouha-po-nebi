---
contentType: prose
---

VIII

  

Probudil mě rachot, jako když se za starých časů ulicemi proháněly tramvaje. Ale z vyhřátého pelechu se mi nechtělo. Třeba to není konec světa… A kdyby byl, už jsem si tu pobyl dost dlouho. Nemusel bych shánět tesaře, aby mi stloukl věž. Konec světa leccos vyřeší.

Pak mi to nedalo, vykutal jsem se zpod deky. Po louce za domem jezdí stroj velikán a sbírá posečenou trávu přeměněnou v seno. Polyká, polyká a každou chvilku z něj vypadne krátký tlustý válec zabalený v bílém. Louka už je jimi poseta až k prvnímu obzoru, dál nedohlédnu. Jakmile budu mít věž, dohlédnu za třetí obzor. Poštovna už poslal plány, stavební postup a taky rozpis materiálu do posledního prkýnka, do posledního šroubku. Všechno ušlechtilé a velice drahé. Krásné věci nebývají zadarmo.

Sousedům včera přejeli kočku. Bylo to nákladní auto naložené dřívím, ani nezastavilo, jako by k žádnému neštěstí nedošlo. Dávej pozor, Mňau, při přecházení silnice, aby tě nějaký šílenec naložený dřívím z lesa nepřejel, aby z tebe nezůstala placička.

Sen. Bílá pláň jak vyžehlené prostěradlo, ale sníh to není, je mi teplo. Jsem v té běli bezradný, polekaný, je neútulná, není se kam skrčit, nemám, kde bych se svinul do klubíčka. V zádech cosi překotně dýchá. Je to fialový králík s ustřiženým uchem. – „Nevíš o nějaké fialové králičici?“ ptá se zoufalý. – „Kdeže,“ krčím rameny. – „Každý má přece právo na trochu toho rozmnožování… To mi přece nikdo nemůže upřít!“ říká ten králík, z taštičky tahá nůžky a cvak! i to zbývající si ustřihl. V tu ránu se bílá pláň naplní fialovými králičicemi s jedním uchem. Shlukují se kolem nás, stále jich přibývá, zadní se cpou na přední, aby byly co nejblíž, aby se mohly králíka dotýkat, tlačí se taky na mne, jenže co se mnou, co já s tím, páchnou králikárnou, mají hlodavé zuby, ostré a nelítostné. A ty jejich nosíky, stále v pohybu. Fialový králík zmizel, jsem tu sám v záplavě králičic, tlačí se na mne, tísní, nejvyšší čas, abych se probudil. Jenže sen trvá dál. Nízko nad námi se vznáší sova pálená a vyzobává z králičic rozinky. Mám strach, aby taky ze mne něco nevyzobla. Už se blíží, už se snáší, už do mne zatíná zoban a vyzo…

Ne, nevyzobla, Mňau, probudil jsem se včas a den strávil bez následků. A kdypak přivedeš rotu čiperných koťátek do našeho osamocení?

V květnu přestalo pršet, vody opadly, země vyschla, holubice se vrátila s čerstvou olivovou ratolestí v zobáčku. Tak jsme poznali, že je po všem. Byli jsme zachráněni, mohli jsme archu opustit, rozštípat a spálit.

Probudilo mě šumění, ale déšť to nebyl. Takovéto šumění jsem kdysi slýchával, ale určitě to nebylo ve Spáleném. Vybavil jsem si korzo u divadla – od radnice k obchodnímu domu a zpátky. Kroky a hovor splývající v šumění. Občas zvolání, klakson, crčivé zazvonění tramvaje; živé, zabydlené město. Zvuk motoru nákladního auta, blíží se k hostinci U Švarné šenkýřky, pod mým oknem zmlkne. Pak cosi neslýchaného: cinkot lahví přenášených v bedně, po něm tlumené zadunění. – Vyskočil jsem z postele v podvlíkačkách a vyklonil se z okna. Před domem stálo nákladní auto s oblým čumákem a dva pořízci s vyhrnutými rukávy kouleli ke sklepnímu okýnku sud piva. Náměstí bylo plné lidí. Chodili tam a zpátky, míjeli se, ale nezdravili, někteří k sobě patřili, ale většinou si byli navzájem cizí. Žádný z nich tu před povodní nebyl, nikoho jsem neznal od vidění ani z dřívějška. Kde se vzali, tu se vzali, byli tu. Jako by je voda připlavila…

A pak se objevila tramvaj: plula majestátně po vymetených a namazaných kolejích, nad čelním sklem se třepetaly dva praporky: náš červenomodrobílý a rudý praporek našich osvoboditelů se žlutým symbolem dělnictva a rolnictva. Nebylo vidět, kdo tramvaj řídí, ale podle způsobu jízdy to nebyl Vladislávek Raus. U morového sloupu měla tramvaj zastávku. Lidé nastupovali a vystupovali, jako by se nechumelilo, jako kdybychom nebyli ve městě přiděleném hrstce nepřátel lidu. Zdá se, že naše představa o svobodném životě vyvržených vzala za své. Mohli jsme předpokládat, že místo, které nám bylo určeno k pobývání, nám nebylo darováno, že nám nepatří. – Z tramvaje u morového sloupu vystoupil můj spolužák Bydžovský a jeho nohsled Kvitko.

Pak se stalo ještě cosi: ozvala se hudba. Nevšiml jsem si, že jsou po městě rozvěšeny ampliony. Teď se ozvaly, Spáleným se nesla nakřáplá píseň o Frantíkovi obcházejícím zahrádku. Píseň dozněla, ozval se mužský hlas:

„Pozor, pozor, hlášení prozatímního národního výboru. Opakuji. Hlášení prozatímního národního výboru…“ I přes zkreslení zaviněné zhoršenou prostupností drátů léta nepoužívaných poznal jsem Zdenko Klápště. „Za účelem obnovení uklizenosti ulic našeho města způsobené dlouhotrvajícím deštěm a ostatními zaplaveninami nechť se dostaví na radnici kvůli vyfasování košťat, lopat a koleček vzhledem k provedení čištění a jiných úklidových prací tito občané: Zarašovský profesor, Muciška Miloš, Bartoš Antonín, Raus Vladislav starší a Raus Vladislav mladší a ostatní dobrovolníci neprodleně. A ještě Frost, ale bez harmoniky a jiných houslí. Konec hlášení.“ Pak zachrčela lidová píseň Co to tam šupoce za tú stodolu, Klápštěho oblíbená.

Natáhl jsem si kalhoty a zaťukal na pana Frosta. Nebyl tam. S Milošem Muciškou jsme se srazili na chodbě.

„Co se děje?“ vyhrkli jsme naráz a naráz pokrčili rameny.

„Co se děje?“ zeptali jsme se Kláry Clarissimy dole v lokálu.

„Přivezli pivo a žluté sodovky.“

Prodírali jsme se davy na protější stranu náměstí, k radnici. Pan Frost postával před zavřenými dveřmi, trpěl syndromem viníka. Měl trvalý pocit, že všechnu špatnost světa způsobil on. Kdyby nebylo pana Frosta, bylo by na světě lépe. Jenže on je, ačkoli se nikoho neprosil, aby byl. Když už k tomu došlo, nelze jinak, musí být. Sám se nemůže rozhodnout a někam nadobro zmizet. Za všechno, co je špatně, musí nést následky. Všechno, co zavinil, nezavinil ze zlé vůle, prostě se mu to přihodilo. Což neznamená, že jeho vina je menší nebo snad žádná a že by za ni nemusel pykat. Pykat za vinu i nezaviněnou se musí. – Pan Frost očekával trest. Očekával ho smířený, protože trest přináší úlevu a odpuštění.

Chvíli jsme okouněli přede dveřmi a pozorovali hemžení nových obyvatel Spáleného. Někteří měli v tvářích bezradnost, ostražitost a snad i pochyby a nejistotu, napjaté očekávání. Jiní kráčeli pevným krokem, ruce zaťaté v pěsti pozvedali do výše opasku jako vojáci kráčející za velitelem. Taky bylo mezi nimi pár hejhulů, kteří všelijak šaškovali, zřejmě z bezradnosti. Další se tvářili jako hráči pokeru, čertví, co schovávali. Snad jsem se měl radovat, že dochází k pohybu. Změna může přinést nové možnosti. Nové impulsy. Nové tváře. Dívčí tváře… Pak se přihrnuli Rausové; pan Raus s omluvou, že měl cosi rozdělaného a nemohl to nechat tak, aby se to nepodělalo, Vladislávek s rozřehtaným obličejem. A když se dostavil pan profesor Zarašovský, vstoupili jsme do radnice. Na dobrovolníky jsme čekat nemuseli, žádný nepřišel. Na schodišti v prvním patře před obřadní síní stál Zdenko Klápště a zářil.

„Co se děje?“ houkl na něj Miloš Muciška.

„Kde máš lopaty, Klápště?“ houkl na něj pan Raus.

Neodpověděl. Neměl na sobě obvyklý pracovní plášť, vězel v tmavomodrém obleku, měl bílou košili a červenou kravatu, boty se mu leskly. Usmál se panoramaticky, přistoupil ke dveřím do obřadní síně, otevřel je zvolna a slavnostně, jako by dovnitř vpouštěl snoubence, kteří budou vzápětí oddáni. Za stolem pokrytým rudým suknem stál v tmavomodrém dvouřadovém obleku, bílé košili a červené kravatě, s odznakem v klopě – Komandýr! Jemu po bocích domobranní gardisté se samopaly vz. 24 na prsou: Bydžovský a Kvitko.

Stáli jsme v uličce mezi dvěma bloky seřazených židlí ve dvojicích jako svatebčané, vedle mne Muciška, přede mnou Vladislavové Rausové a za mnou profesor Zarašovský s panem Frostem.

„Je mi poctou znovu s vámi setkati se a sděliti vám radostnou novinku, že snad ani nebudete uvěřit,“ řekl Komandýr češtinou notně vylepšenou, až na ten akcent. „Vy byli jste vylasóvany jak jelita města Spalenovo.“ Neubránil jsem se pousmání. Pochopil jsem, že Komandýr nemyslí zabijačkový výrobek, nýbrž elitu. Prostě se mi ten úsměv udělal sám od sebe. Ale proč bychom zrovna my, až dosud nepřátelé lidu, měli být elitou města?

„Tak,“ řekl Komandýr, „a nyní my dohromady to oslavíme!“

Klápště stál celou dobu u dveří. Když Komandýr řekl _oslavíme__,_ otevřel obě křídla a pokynul nám, abychom ho následovali. Vlastně jsme měli vytvořit špalír; nechat Komandýra s ozbrojenou stráží projít uličkou našich těl a takto mu vzdát hold, jenže Vladislávek to pokazil a hrnul se do dveří první: „Puvní!“ Za ním pan Raus, aby synka neztratil ze zřetele a mohl zabránit nejhoršímu. Komandýr však byl shovívavý a nikoho nepotrestal.

Klápště nás zavedl do konferenční místnosti. Bydžovský a Kvitko zůstali venku, patrně hlídali, aby za námi nepronikl někdo nepovolaný. Nebo aby neunikl někdo z nás… Bylo připraveno malé občerstvení: láhve krymského sektu a moskevské vodky, zlatý kaviár v polévkových mísách, losos a jeseter, okurčičky, nakládané cibulky a pirožky, hříbky v octě, chléb černý i pšeničný, jablka a pomeranče, hrozny bílé i červené. Obsluhovaly nás krasavice v blankytných sarafánech s rusými copy, tlustými jak předloktí.

„Vy jezte a vypijte a nestyďtes. My musíme dochromady oslavit, že už nejste nepřáteli lidu, že vy jelita města a to má pro vás významné dopadnutí.“

Znovu jsem neovládl mimické svaly a úsměv zvítězil nad rozumem. Nesprávné výslovnosti cizinců bychom se neměli pošklebovat.

„Ty směješ se, Anton Antonovič, že jsi byl nejprve vylasóvany jak nepřítel lidu a vychnaný do Spálenovo a teď ty bylsi vylasóvany jako jelita tovoto města. Takový život člověka, mladý člověku. Nic není nafurt, všecko mění se. Chvíli nachoře, chvíli nadole. Kdoví, co tebe ješčo potká v životě. Já také nebyl jsem Kamandirem chned. A vidíš, ani to není děfinitivno. Já byl jsem Kamandirem, no už Kamandirem nejsem.“

Všichni jsme odložili vidličky, přestali žvýkat a nažvýkané nespolkli, skleničky zůstaly v půli cesty k ústům. Nechápali jsme, co nám chce sdělit.

„Vy už nejste Komandýrem?“ zeptal jsem se. „Tak co tu děláte?“ Slůvko „tu“ mi uklouzlo, vloudilo se do otázky a učinilo z ní drobnou provokaci. Komandýr se však bezelstně usmál, jako by mou drzost nepostřehl.

„Já už obyčejným občanem. No vy kdybyste potřebovali a něco nevěděli, jak udělat nebo co si myslet, já poradím. Protože já Poradce teďka. Já poradím a vy uděláte.“

Vladislávek zvedl hlavu od jahod se šlehačkou, utřel si pusu do rukávu a zopakoval:

„Já povadym, vy udelate!“ a rozřehtal se, jak to nikdo jiný nedokáže. – Také náš hostitel se dal do smíchu a my všichni jsme se k němu přidali. V tu chvíli žádnému z nás nedošlo, co pro nás může znamenat: on poradí a my uděláme. Jenom Klápště se nezasmál. Jako by věděl, co to znamená.

„Na zdraví pana Poradce!“ zvolal profesor Zarašovský a pozvedl číši jiskřivého krymského. Všichni jsme povstali, zvedli sklenky a připili záhadnému hostiteli na zdraví.

„A teď my napijem se za družbu!“ rozhodl Poradce a copaté krasavice nám nalily sto gramů moskevské vodky do skleniček na víno.

„Na družbu!“ zvolali jsme také my, vylosovaná elita Spáleného.

Zpili jsme se do němoty ještě před polednem. I pan profesor Zarašovský se opil, aby projevil dobrou vůli. Takové množství kořalky jsme nevypili ani při seznamovacím večírku v rasovně. A já jsem toho – jako vždycky – vypil ze všech nejvíc. Nepamatuju si, jak se mi podařilo přebrodit čerstvě zalidněné náměstí ke Švarné šenkýřce. Vzhledem k úplné indispozici jsem se nezúčastnil všeobecného nasazení při úklidu města po záplavách.

Z úporné kocoviny jsem se vyhrabal až po třech dnech s hlavou plnou zmatku. Události před usnutím se mi pletly, zřetelně jsem si pamatoval nekonečný déšť, co následovalo, pokládal jsem za divoký sen. Opilost a její následky překryly to, co se přihodilo po záplavách. Pohled z okna mě vrátil realitě. Bál jsem se vystrčit nos. V lokále seděli cizí chlapi v montérkách, na nohou měli zablácené gumové holinky s ohrnutým okrajem a pili pivo. Vplížil jsem se do kuchyně, a když tam Klára vběhla pro ohřáté párky, řekl jsem si o štamprli na kuráž.

„Co je moc, to je příliš!“ houkla na mne jako na cizího. „Měl bys jít do sebe, elito města!“ A zmizela v lokále. Měla by si sehnat posilu.

Šel jsem do sebe a našel tam prázdno, vymeteno. Zvenku sem doléhaly cizí hlasy, motory a psí štěkot. Vykradl jsem se zadním vchodem přes dvorek do Kozí uličky, aby setkání s davem bylo pozvolné. Po chvíli jsem se odvážil na náměstí k morovému sloupu, doprostřed hučícího davu. Nikdo si mě ani nevšiml. Jako bych byl jedním z nich. A tu mě napadlo: co se stalo s bílým kruhem kolem Spáleného? Věřili jsme, že nás ochrání.

„Toníku, počkej!“ uslyšel jsem za patama. Hnal se za mnou Vladislávek a kupodivu se vůbec neřehtal. – „Lidi! Puno! Bojím. Bojím, bojím, bojím!“

„Neboj se, Vladislávku, lidi nekoušou,“ zkusil jsem ho uklidnit, ale nebyl jsem si jistý.

„Nekoušou?“ nevěřil. „Nekoušou…“ uvěřil a dal se do smíchu.

Šli jsme cestou mezi obilím, už dozrávalo, snad je ti lidé, kterých se bojíme, sklidí. Tráva na lukách byla přerostlá, plná kvítí. Taky by ji měli poséct, už kvůli pořádku. Vtom jsem uslyšel brousek na kose a vzápětí svist břitu stínajícího stvoly. Za hrází porostlou šípkovím, trnkami a hložím proháněl kosu strejda v cajkových kalhotách a modré zástěře. Měl kníry černé jako uhel. Dokázal bych si ho představit s houslemi.

„Cikán s kosou… Není to divné, Vladislávku?“

„Nený,“ zahuhňal a rozřehtal se tak hlasitě, divže se sekáč neposekal.

„Pomáhej pánbů,“ pozdravil jsem po křesťansku.

„Dajžto, chlapci,“ odpověděl, rukávem košile otřel zpocené čelo. „Tolko trávy, a nikde nikdo. To by bylo sena!“

„My vám nepomůžeme,“ usmál jsem se na něj. Taky se usmál.

„Pro koňa. Říkali, že mi ho vráťá, až budu ve Spáleném. Aji vůz, všeci jsme se tam vlezli, celá rodina. Enem bič mi ostal, ten mi nechali.“

„Kdopak vám to sebral?“

„Páni vzali. Komunisti. A nic. Oni ho nevráťá, ty kurvy! Ale seno bude dobré, kdyby vrátili.“

Náš Rubikon jsme nenašli. Bílý kruh už v krajině nebyl. Ani stopa po vápně, ani tráva vápnem spálená. Nic. Kráčeli jsme krajem, jako bychom v malém člunu pluli po moři. Na obloze s nevinnými obláčky křižovali krkavci: Lukáš s Gábinou a jejich sedmero letošních synů. Ještě si užívají domova, ale už to dlouho trvat nebude, brzy budou vyhnáni, rozprsknou se do všech světových stran.

Zpátky jsme se vraceli lesem kolem kostela svatého Antonína. Neměli bychom se mu vyhnout? Pohled na zkázu není povznášející. Jenže láká, pohled na zkázu přitahuje. Před kostelem se vršila kupa smetí a ohořelé trosky. Uvnitř před zbytky oltáře klečela drobná dívka v červené sukničce a drhla kamenné dlaždice rýžovým kartáčem. Snědé nohy měla poškrábané ostružiním.

„Ostružiny škrabú jak sviňa!“

Tak jsem se potkal s Růženkou.
