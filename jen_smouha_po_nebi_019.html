<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XIII">
    <meta name="apple-mobile-web-app-capable" content="yes">
    <title>XIII • Jen šmouha po nebi</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./jen_smouha_po_nebi_018.html">
    <link rel="next" href="./jen_smouha_po_nebi_020.html">
    <meta name="nb-order" content="15">
    <link rel="self" href="jen_smouha_po_nebi_019.html">
    <meta name="nb-identifier" content="binar-jen-smouha-po-nebi-9bad31f">
    <meta name="nb-role" content="chapter">
  </head>
  <body data-nb-words="3366" data-nb-chars="20746" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="jen_smouha_po_nebi_007.html">I</a></li>
        <li><a href="jen_smouha_po_nebi_008.html">II</a></li>
        <li><a href="jen_smouha_po_nebi_009.html">III</a></li>
        <li><a href="jen_smouha_po_nebi_010.html">IV</a></li>
        <li><a href="jen_smouha_po_nebi_011.html">V</a></li>
        <li><a href="jen_smouha_po_nebi_012.html">VI</a></li>
        <li><a href="jen_smouha_po_nebi_013.html">VII</a></li>
        <li><a href="jen_smouha_po_nebi_014.html">VIII</a></li>
        <li><a href="jen_smouha_po_nebi_015.html">IX</a></li>
        <li><a href="jen_smouha_po_nebi_016.html">X</a></li>
        <li><a href="jen_smouha_po_nebi_017.html">XI</a></li>
        <li><a href="jen_smouha_po_nebi_018.html">XII</a></li>
        <li><a href="jen_smouha_po_nebi_019.html">XIII</a></li>
        <li><a href="jen_smouha_po_nebi_020.html">XIV</a></li>
        <li><a href="jen_smouha_po_nebi_021.html">XV</a></li>
        <li><a href="jen_smouha_po_nebi_022.html">XVI</a></li>
        <li><a href="jen_smouha_po_nebi_023.html">XVII</a></li>
        <li><a href="jen_smouha_po_nebi_024.html">XVIII</a></li>
        <li><a href="jen_smouha_po_nebi_025.html">XIX</a></li>
        <li><a href="jen_smouha_po_nebi_026.html">Ediční poznámka</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./jen_smouha_po_nebi_018.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="4"><span class="idea" data-nb-ref-number="1" id="idea1" data-nb-words="1" data-nb-chars="4">XIII</span></h1>
        <p class="chunk" data-nb-ref-number="2" data-nb-words="126" data-nb-chars="749"><span class="idea" data-nb-ref-number="2" id="idea2" data-nb-words="126" data-nb-chars="749">Sháněl jsem člověka, který by&nbsp;mi&nbsp;posekal trávu na&nbsp;zahradě. Myslíš, Mňau, že&nbsp;jsem našel někoho, kdo by&nbsp;projevil zájem? Nikdo trávu nechce. Ani v&nbsp;okolních vesnicích jsem žádného s&nbsp;kosou nesehnal. Nechovají krávy ani ovce, nikdo tu&nbsp;nemá kozy ani králíky. Za&nbsp;ploty hafají rotvajleři, dogy a&nbsp;pitbulteriéři a&nbsp;ti trávu nežerou. Potraviny se&nbsp;nakupují v&nbsp;Penny Marketu, dokonce i&nbsp;mléko, maso, vajíčka. A&nbsp;jak lacino! Ani slepice se&nbsp;nepřehrabují na&nbsp;hnojištích. Kde by&nbsp;se&nbsp;tu&nbsp;vzala hnojiště? Ani na&nbsp;pivo do&nbsp;hospody místní obyvatelé nezajdou, pijou z&nbsp;flašky před obchodem nebo doma v&nbsp;garáži. Je&nbsp;to&nbsp;lacinější. A&nbsp;hořekují na&nbsp;nezaměstnanost, podpora že&nbsp;je&nbsp;malá, k&nbsp;uživení nestačí. Aby mi&nbsp;někdo za&nbsp;slušný peníz posekl zahradu, takový se&nbsp;nenajde. Poseč si&nbsp;ju&nbsp;sám, hrbe!</span></p>
        <p class="chunk" data-nb-ref-number="3" data-nb-words="42" data-nb-chars="243"><span class="idea" data-nb-ref-number="3" id="idea3" data-nb-words="42" data-nb-chars="243">Za&nbsp;domem se&nbsp;povaluje hromada stavebního dřeva&nbsp;– prvotřídní trámky a&nbsp;prkna, hoblované a&nbsp;impregnované proti vlhku&nbsp;– prorůstá jím tráva a&nbsp;luční kvítí už&nbsp;odkvetlé, léto je&nbsp;v&nbsp;polovici. Přece si, Mňau, ve&nbsp;svém věku a&nbsp;s&nbsp;těma plotýnkama nenakuju kosu!</span></p>
        <p class="chunk" data-nb-ref-number="4" data-nb-words="45" data-nb-chars="260"><span class="idea" data-nb-ref-number="4" id="idea4" data-nb-words="45" data-nb-chars="260">Důlní tesař Helebrant prodal svůj rodinný domek postavený za&nbsp;komunistů a&nbsp;přestěhoval se&nbsp;do&nbsp;maringotky na&nbsp;lesní mýtině. Nastěhovala se&nbsp;tam k&nbsp;němu dívčina volných mravů a&nbsp;pomáhá mu&nbsp;propíjet peníze, které za&nbsp;dům utržil. Ve&nbsp;dvou se&nbsp;to&nbsp;lépe táhne. A&nbsp;pomáhá mu&nbsp;fest.</span></p>
        <p class="chunk" data-nb-ref-number="5" data-nb-words="34" data-nb-chars="210"><span class="idea" data-nb-ref-number="5" id="idea5" data-nb-words="34" data-nb-chars="210">„Co bude s&nbsp;věží, Helebrante?“ zeptal jsem se&nbsp;na&nbsp;mýtině před maringotkou v&nbsp;pozdním odpoledni. Takový jsem houbař, než bych si&nbsp;přivstal, vydávám se&nbsp;do&nbsp;lesa v&nbsp;pozdním odpoledni. Aspoň si&nbsp;nezacourám rosou nohavice.</span></p>
        <p class="chunk" data-nb-ref-number="6" data-nb-words="10" data-nb-chars="49"><span class="idea" data-nb-ref-number="6" id="idea6" data-nb-words="10" data-nb-chars="49">„Ser na&nbsp;věž, pane Bartoš, pojď se&nbsp;se&nbsp;mnum vypit.“</span></p>
        <p class="chunk" data-nb-ref-number="7" data-nb-words="4" data-nb-chars="22"><span class="idea" data-nb-ref-number="7" id="idea7" data-nb-words="4" data-nb-chars="22">„Nepiju, však to&nbsp;víš.“</span></p>
        <p class="chunk" data-nb-ref-number="8" data-nb-words="8" data-nb-chars="53"><span class="idea" data-nb-ref-number="8" id="idea8" data-nb-words="8" data-nb-chars="53">„Aspoň malu, šefe, to&nbsp;tě&nbsp;nezabije. Vypališ chrobaka.“</span></p>
        <p class="chunk" data-nb-ref-number="9" data-nb-words="27" data-nb-chars="153"><span class="idea" data-nb-ref-number="9" id="idea9" data-nb-words="27" data-nb-chars="153">„Materiál se&nbsp;válí za&nbsp;domem, prorůstá trávou a&nbsp;ty, Helebrante, prochlastáváš na&nbsp;pasece barák. Tak se&nbsp;mi&nbsp;zdá, že&nbsp;si&nbsp;budu muset najít na&nbsp;věž jiného havířa.“</span></p>
        <p class="chunk" data-nb-ref-number="10" data-nb-words="15" data-nb-chars="77"><span class="idea" data-nb-ref-number="10" id="idea10" data-nb-words="15" data-nb-chars="77">„Nebuj se, šefe, včil neni času, je&nbsp;moc horko. Na&nbsp;podzim to&nbsp;zrobime raz dva.“</span></p>
        <p class="chunk" data-nb-ref-number="11" data-nb-words="41" data-nb-chars="243"><span class="idea" data-nb-ref-number="11" id="idea11" data-nb-words="41" data-nb-chars="243">„Ja mu&nbsp;pomožu, pane šef,“ přidala se&nbsp;dívčina neučesaná, s&nbsp;kruhy pod očima, v&nbsp;ušubraných džínách od&nbsp;Armády spásy. Objevila se&nbsp;ve&nbsp;dveřích maringotky s&nbsp;prázdnou sklenicí v&nbsp;ruce. „Kaj maš tu&nbsp;flašku, Helebrant? Nalej, jaksik mi&nbsp;suši v&nbsp;hubě poranu.“</span></p>
        <p class="chunk" data-nb-ref-number="12" data-nb-words="34" data-nb-chars="191"><span class="idea" data-nb-ref-number="12" id="idea12" data-nb-words="34" data-nb-chars="191">Mávl jsem nad nimi rukou a&nbsp;ponořil se&nbsp;do&nbsp;houštiny za&nbsp;maringotkou. Po&nbsp;pár krocích jsem narazil na&nbsp;tříkilového hřiba s&nbsp;kloboukem jak kolo od&nbsp;vozu, jenže byl prolezlý červy. Co&nbsp;s&nbsp;takovým hřibem…</span></p>
        <p class="chunk" data-nb-ref-number="13" data-nb-words="76" data-nb-chars="477"><span class="idea" data-nb-ref-number="13" id="idea13" data-nb-words="76" data-nb-chars="477">Nezbylo mi&nbsp;než nastartovat auto a&nbsp;zajet nějakých padesát kilometrů do&nbsp;Katerajnu, protože ve&nbsp;Spáleném takový obchod nemáme. V&nbsp;prodejně se&nbsp;zahradnickou technikou jsem koupil sekačku na&nbsp;přerostlou trávu Lucinu s&nbsp;výkonným japonským motorem Honda a&nbsp;u&nbsp;pumpy kanystr benzinu bez olova. Zahradu jsme posekali sami, s&nbsp;Lucinou. Zatímco jsem sekal, Lukáš s&nbsp;Gábinou nad mou hlavou učili svá letošní děcka lítat. V&nbsp;životě se&nbsp;jim to&nbsp;bude hodit. Nechtěla bys být, kočko Mňau, raději krkavcem?</span></p>
        <p class="chunk" data-nb-ref-number="14" data-nb-words="213" data-nb-chars="1250"><span class="idea" data-nb-ref-number="14" id="idea14" data-nb-words="213" data-nb-chars="1250">Žlutý sen plný písku je&nbsp;tu&nbsp;zas. Doběla rozžhavený sen s&nbsp;písečnými mravenci, pilnými a&nbsp;kousavými. Zase ti&nbsp;mravenci… Skleněné střepy místo listí na&nbsp;keřích, rozlámané čepelky místo trávy, v&nbsp;suché řece vyschlý písek, písek v&nbsp;očích, mezi zuby, vítr plný písku. Jsem nahý v&nbsp;trní, v&nbsp;rozžhaveném trní napíchnutý na&nbsp;trn, jako kus masa na&nbsp;háku u&nbsp;řezníka, ťuhýkova potrava. Trn vězí pod lopatkou, prochází srdcem a&nbsp;plícemi, vpředu vyráží mezi žebry po&nbsp;pravé straně hrudní kosti, hrot směřuje k&nbsp;bradě. Zvolna se&nbsp;sesychám. Ale žiju, mohu pohybovat údy, otáčet hlavou, jak to, že&nbsp;necítím bolest? Zvedám ruce, abych na&nbsp;ně&nbsp;dohlédl, a&nbsp;vidím, jak se&nbsp;na&nbsp;nich kůže krabatí, kůže staré želvy, v&nbsp;cévách vyschla krev. Po&nbsp;rozpálené obloze přilétají ptáci bez peří, kostry s&nbsp;krkavčími zobany. Usedají na&nbsp;kostru smrku, odloupala se&nbsp;z&nbsp;něj kůra, opadalo jehličí. Otevírají zobáky: Neboj se, Antoníne, na&nbsp;každého jednou dojde, člověk umře, zvíře pojde.&nbsp;– Krkavci povyskočili a&nbsp;sesypali se&nbsp;na&nbsp;zem. Začal jsem se&nbsp;vrtět, abych se&nbsp;vyvrtěl z&nbsp;nabodnutí, bál jsem se, aby mě&nbsp;ťuhýk nesnědl. Ještě tu&nbsp;byli mravenci, valili se&nbsp;pode mnou, klapali kusadly, pídili se&nbsp;po&nbsp;potravě. Vtom se&nbsp;mě&nbsp;dopídili: Na&nbsp;něj!&nbsp;– Vrtěl jsem se, vrtěl, až&nbsp;jsem se&nbsp;vyvrtěl, zhluboka se&nbsp;nadechl a&nbsp;vystoupil ze&nbsp;sna.</span></p>
        <p class="chunk" data-nb-ref-number="15" data-nb-words="14" data-nb-chars="76"><span class="idea" data-nb-ref-number="15" id="idea15" data-nb-words="14" data-nb-chars="76">Vyskočil jsem z&nbsp;postele a&nbsp;běžel do&nbsp;koupelny napít se&nbsp;vody rovnou z&nbsp;kohoutku.</span></p>
        <p class="chunk" data-nb-ref-number="16" data-nb-words="123" data-nb-chars="763"><span class="idea" data-nb-ref-number="16" id="idea16" data-nb-words="123" data-nb-chars="763">Oslava se&nbsp;měla konat v&nbsp;rasovně. Už&nbsp;dlouho jsme nic neslavili. Od&nbsp;té&nbsp;doby, co&nbsp;se&nbsp;Spálené po&nbsp;záplavách zalidnilo, nenašel se&nbsp;důvod k&nbsp;setkání. Ale copak jsme k&nbsp;sobě patřili? Jediné, co&nbsp;nás spojovalo, byla skutečnost, že&nbsp;jsme sem byli společně přihnáni. Zavazuje nás to, abychom drželi při sobě? Měli bychom snad, bude-li to&nbsp;zapotřebí, jeden pro druhého něco obětovat? Původní energie, která nám pomohla upalovat před gardisty a&nbsp;nezahynout, už&nbsp;vyprchala, rozptýlila se&nbsp;v&nbsp;neužitku a&nbsp;chaotickém těkání. Rozumíš, Mňau, co&nbsp;se&nbsp;ti&nbsp;pokouším sdělit? Z&nbsp;hloučku vyděšených štvanců tulících se&nbsp;k&nbsp;sobě, závislých jeden na&nbsp;druhém, rozprskli jsme se&nbsp;na&nbsp;všecky strany a&nbsp;objevili v&nbsp;sobě bezradné jedince. Povodeň nám přinesla jen větší prostor k&nbsp;rozptýlení. Ale mně darovala Růženku.</span></p>
        <p class="chunk" data-nb-ref-number="17" data-nb-words="27" data-nb-chars="177"><span class="idea" data-nb-ref-number="17" id="idea17" data-nb-words="27" data-nb-chars="177">Napadlo to&nbsp;pana Rause a&nbsp;záminkou pro oslavu se&nbsp;staly Vladisláv­kovy čtyřicáté narozeniny. Čtyřicet je&nbsp;na&nbsp;takové dítě hodně. Teoreticky vzato Vladislávek by&nbsp;mi&nbsp;mohl být tatínkem.</span></p>
        <p class="chunk" data-nb-ref-number="18" data-nb-words="94" data-nb-chars="613"><span class="idea" data-nb-ref-number="18" id="idea18" data-nb-words="94" data-nb-chars="613">Pan Raus, ačkoliv byl přidělen do&nbsp;řetězárny, nezůstal tam dlouho. Mezi prasaty, která se&nbsp;do&nbsp;Spáleného přihrnula s&nbsp;lidmi a&nbsp;dalším zvířectvem, vypukla epidemie ošklivé nemoci&nbsp;– červenky, nemocné kusy musely být utraceny. Ve&nbsp;Spáleném byla obnovena funkce pohodného, jenže nikdo to&nbsp;nechtěl dělat, až&nbsp;pan Raus. Přihlásil se&nbsp;dobrovolně, vždyť bydleli s&nbsp;Vladislávkem v&nbsp;domku po&nbsp;rasovi. Jako jediný uchazeč byl přijat bez námitek, z&nbsp;okresu mu&nbsp;přidělili bagr, buldozer, nákladní auto s&nbsp;krytou plechovou korbou a&nbsp;plné skladiště chlorovaného vápna; k&nbsp;tomu oplocený pozemek za&nbsp;rasovnou a&nbsp;smaltovanou firemní tabuli s&nbsp;nápisem:</span></p>
        <p class="chunk" data-nb-ref-number="19" data-nb-words="1" data-nb-chars="10"><span class="idea" data-nb-ref-number="19" id="idea19" data-nb-words="1" data-nb-chars="10">POHODNICE,</span></p>
        <p class="chunk" data-nb-ref-number="20" data-nb-words="2" data-nb-chars="17"><span class="idea" data-nb-ref-number="20" id="idea20" data-nb-words="2" data-nb-chars="17">komunální podnik,</span></p>
        <p class="chunk" data-nb-ref-number="21" data-nb-words="5" data-nb-chars="31"><span class="idea" data-nb-ref-number="21" id="idea21" data-nb-words="5" data-nb-chars="31">odp. vedoucí Vladislav Raus st.</span></p>
        <p class="chunk" data-nb-ref-number="22" data-nb-words="160" data-nb-chars="1084"><span class="idea" data-nb-ref-number="22" id="idea22" data-nb-words="160" data-nb-chars="1084">Na&nbsp;pozemku za&nbsp;domem vybagroval pan Raus hlubokou jámu. Sváželi pak s&nbsp;Vladislávkem zdechliny z&nbsp;celého kraje, ze&nbsp;zemědělských družstev, státních statků a&nbsp;chovných stanic, ukládali je&nbsp;v&nbsp;jámě, zasypávali chlorovaným vápnem a&nbsp;vrstvou hlíny. Vladislávek zpočátku každé zvíře oplakal, ale po&nbsp;čase si&nbsp;zvykl. Jakmile bude jáma plná, zahrnou ji&nbsp;zbytkem hlíny a&nbsp;vybagrují novou jámu. Rasování byla práce odpudivá, ale svobodná, pan Raus měl při ní&nbsp;dost času na&nbsp;své záliby, kupříkladu na&nbsp;slivovici a&nbsp;vynalézání perpetua mobile. Jakmile červenka pominula, nemohli si&nbsp;Rausové stěžovat na&nbsp;pracovní přetížení. Otec se&nbsp;synem prožívali na&nbsp;pohodnici šťastné chvíle. Mohli být pospolu, práci si&nbsp;organizovali sami, nikým nekomandováni a&nbsp;nekontrolováni, komunální úředníci se&nbsp;jim vyhýbali velkým obloukem. Ani Klápště nezavítal na&nbsp;kontrolu. Rasování má&nbsp;něco do&nbsp;sebe. Pan Raus si&nbsp;tu&nbsp;založil zahradnictví. Kromě zeleniny pěstoval i&nbsp;krásu, vedle brambor, zelí a&nbsp;kedluben rozkvétaly v&nbsp;sousedství kadávrů zasypaných chlorovaným vápnem slunečnice, hledíky, astry a&nbsp;jiřiny, také růže voňavé. Ale jámu nepřevoněly.</span></p>
        <p class="chunk" data-nb-ref-number="23" data-nb-words="102" data-nb-chars="679"><span class="idea" data-nb-ref-number="23" id="idea23" data-nb-words="102" data-nb-chars="679">Klára Clarissima navrhla, že&nbsp;bude vhodnější uspořádat oslavu Vladislávkových čtyřicátin U&nbsp;Švarné šenkýřky. Přemlouval jsem Růženku, aby taky přišla, bude vítaným hostem, protože patří ke&nbsp;mně, přihnanci, ale tatínek ji&nbsp;nepustil. A&nbsp;tak po&nbsp;mně poslala aspoň dárek, danajský dárek&nbsp;– tamburínu. Nevěděl jsem, co&nbsp;bych měl Vladislávkovi koupit, váhal jsem mezi dýkou a&nbsp;jednorannou vzduchovou pistolí, jenže jsem neměl dost peněz ani na&nbsp;kudličku rybičku, protože všechno, co&nbsp;vydělám, investuji do&nbsp;nápojů. Byl jsem chudý, Mňau, a&nbsp;to je&nbsp;hřích. Měl jsem jenom pár kousků ošacení a&nbsp;barokní ruku zachráněnou v&nbsp;rozmláceném kostele. Vladislávek tedy dostane k&nbsp;narozeninám ruku svatého Antonína.</span></p>
        <p class="chunk" data-nb-ref-number="24" data-nb-words="63" data-nb-chars="458"><span class="idea" data-nb-ref-number="24" id="idea24" data-nb-words="63" data-nb-chars="458">Manželé Muciškovi se&nbsp;drželi za&nbsp;ruce; čtvrtou manželskou krizi měli za&nbsp;sebou, teď už&nbsp;je&nbsp;nic zlého nemůže potkat. Pokud zas neuhodí třeskuté mrazy… Miloš Muciška nějakou dobu pracoval v&nbsp;národním podniku Sběrné suroviny, ale už&nbsp;tam není. Stal se&nbsp;nepostradatelným na&nbsp;radnici, redaktorem lokálního měsíčníku Listy Spálené; psal úvodníky, zařazoval příspěvky dělnických dopisovatelů, každé číslo vyšperkoval povzbudivými čtyřveršími na&nbsp;titulní stránce. Kupříkladu:</span></p>
        <blockquote class="chunk" data-nb-ref-number="25" data-nb-words="15" data-nb-chars="84">
          <p><span class="idea" data-nb-ref-number="25" id="idea25" data-nb-words="4" data-nb-chars="21">Únor bílý, pole sílí,<br></span>
            <span class="idea" data-nb-ref-number="26" id="idea26" data-nb-words="4" data-nb-chars="22">dělníci do&nbsp;práce pílí.<br></span>
            <span class="idea" data-nb-ref-number="27" id="idea27" data-nb-words="5" data-nb-chars="24">U&nbsp;strojů pak bez pokřiku<br></span>
            <span class="idea" data-nb-ref-number="28" id="idea28" data-nb-words="2" data-nb-chars="17">budují republiku.</span>
          </p>
        </blockquote>
        <p class="chunk" data-nb-ref-number="26" data-nb-words="1" data-nb-chars="5"><span class="idea" data-nb-ref-number="29" id="idea29" data-nb-words="1" data-nb-chars="5">Nebo:</span></p>
        <blockquote class="chunk" data-nb-ref-number="27" data-nb-words="13" data-nb-chars="81">
          <p><span class="idea" data-nb-ref-number="30" id="idea30" data-nb-words="4" data-nb-chars="25">V&nbsp;srpnu čilí družstevníci<br></span>
            <span class="idea" data-nb-ref-number="31" id="idea31" data-nb-words="4" data-nb-chars="22">sklidí žito i&nbsp;pšenici.<br></span>
            <span class="idea" data-nb-ref-number="32" id="idea32" data-nb-words="3" data-nb-chars="17">Celou svoji úrodu<br></span>
            <span class="idea" data-nb-ref-number="33" id="idea33" data-nb-words="2" data-nb-chars="17">odevzdají národu.</span>
          </p>
        </blockquote>
        <p class="chunk" data-nb-ref-number="28" data-nb-words="91" data-nb-chars="617"><span class="idea" data-nb-ref-number="34" id="idea34" data-nb-words="91" data-nb-chars="617">Klápště by&nbsp;se&nbsp;na&nbsp;radnici bez Mucišky neobešel. Soňa Mucišková se&nbsp;ujala knihkupectví, každý čtvrtek ji&nbsp;Knižní velkoobchod, národní podnik, zásoboval novými tituly v&nbsp;českém jazyce, chovala králíky a&nbsp;vedla domácnost; dcera Věra chodila do&nbsp;gymnázia, které se&nbsp;podle vzoru našich osvoboditelů oficiálně jmenovalo Jedenáctiletá střední škola ve&nbsp;Spáleném, dobře se&nbsp;učila a&nbsp;pokukovala po&nbsp;chlapcích, a&nbsp;ti pokukovali po&nbsp;ní. Jako dárek přinesla Vladislávkovi vlastnoručně uštrikovaného kulicha s&nbsp;pruhy v&nbsp;barvách duhy, s&nbsp;bambulí. Vladislávek si&nbsp;nasadil čepici, tuze se&nbsp;mu&nbsp;líbila, a&nbsp;podal Věrce ruku. Barokní ruku svatého Antonína.</span></p>
        <p class="chunk" data-nb-ref-number="29" data-nb-words="13" data-nb-chars="106"><span class="idea" data-nb-ref-number="35" id="idea35" data-nb-words="13" data-nb-chars="106">„Dulina?“ zeptal se&nbsp;Vladislávek, postrádal posledního člena Muciškovy šťastné rodiny, psa podobného lišce.</span></p>
        <p class="chunk" data-nb-ref-number="30" data-nb-words="13" data-nb-chars="75"><span class="idea" data-nb-ref-number="36" id="idea36" data-nb-words="13" data-nb-chars="75">„V&nbsp;lesy zaběhl,“ odpověděl Miloš. Ale my&nbsp;dobře víme, jak to&nbsp;bylo doopravdy.</span></p>
        <p class="chunk" data-nb-ref-number="31" data-nb-words="58" data-nb-chars="381"><span class="idea" data-nb-ref-number="37" id="idea37" data-nb-words="58" data-nb-chars="381">Tentokrát nebyla oslava bouřlivá, přestože pití bylo dost: na&nbsp;čepu místní pivo nazývané březová košťata, Rausova slivovice a&nbsp;Zuzička Zarašovská by&nbsp;si&nbsp;mohla poručit Müller Turgau, kdyby tu&nbsp;byla; také ryzlink by&nbsp;se&nbsp;našel. Jenže Zuzička tu&nbsp;nebyla, ani pan profesor Zarašovský, ani pan Frost. Bez hudby jsme však nezůstali, na&nbsp;Růženčinu tamburínu zahrál oslavenec v&nbsp;pruhovaném kulichu:</span></p>
        <p class="chunk" data-nb-ref-number="32" data-nb-words="7" data-nb-chars="36"><span class="idea" data-nb-ref-number="38" id="idea38" data-nb-words="7" data-nb-chars="36">„Kakal pes o&nbsp;oves, o&nbsp;helenou louku…“</span></p>
        <p class="chunk" data-nb-ref-number="33" data-nb-words="60" data-nb-chars="332"><span class="idea" data-nb-ref-number="39" id="idea39" data-nb-words="60" data-nb-chars="332">„… šel za&nbsp;ním myslivec, pero na&nbsp;klobouku,“ přidali jsme se, aby bylo veselo. Jenže moc veselo nebylo. A&nbsp;tak jsme se&nbsp;napili slivovice&nbsp;– byla mocná, a&nbsp;zapili ji&nbsp;březovým koštětem&nbsp;– bylo hořké. Oslavenec odložil tamburínu a&nbsp;napil se&nbsp;s&nbsp;námi. Ani jemu nebylo do&nbsp;řehotu. Ale ani do&nbsp;pláče. Vladislávek s&nbsp;kamennou tváří? To&nbsp;tu&nbsp;ještě nebylo.</span></p>
        <p class="chunk" data-nb-ref-number="34" data-nb-words="39" data-nb-chars="241"><span class="idea" data-nb-ref-number="40" id="idea40" data-nb-words="39" data-nb-chars="241">Otevřely se&nbsp;dveře a&nbsp;vstoupil Zdenko Klápště, tajemník. Od&nbsp;radnice na&nbsp;protější straně náměstí ho&nbsp;těch pár kroků přivezli automobilem Vítězství. Panský kočí se&nbsp;uklidil do&nbsp;kuchyně, míchal kafe v&nbsp;hrnku a&nbsp;čekal, až&nbsp;na&nbsp;něj soudruh tajemník houkne.</span></p>
        <p class="chunk" data-nb-ref-number="35" data-nb-words="115" data-nb-chars="687"><span class="idea" data-nb-ref-number="41" id="idea41" data-nb-words="115" data-nb-chars="687">„Buďte zdrávi, přátelé!“ zahalekal Klápště. Na&nbsp;hlavě měl o&nbsp;číslo menší klobouk po&nbsp;byrgrmajstrovi Brennstadtu, flaušový plášť po&nbsp;továrníku Vinz.&nbsp;Tlachovi, na&nbsp;nohou lakýrky kdoví po&nbsp;kom. Moc mu&nbsp;to&nbsp;nepomohlo. Pořád to&nbsp;bylo jenom Klápště. Přinesl červený muškát v&nbsp;kořenáči a&nbsp;půllitrovou láhev tuzemského rumu, jaký se&nbsp;dává do&nbsp;koblih, aby zavoněly. Čekali jsme mlčky, co&nbsp;z&nbsp;něho vyleze. Rozhlížel se&nbsp;vůkol bezradně a&nbsp;nevylezlo z&nbsp;něho vůbec nic. Usedl v&nbsp;čele stolu, kde jinde, znovu se&nbsp;po&nbsp;nás rozhlédl, a&nbsp;když viděl, že&nbsp;se&nbsp;na&nbsp;něj díváme, sklopil oči a&nbsp;mlčel dále. Klára před něj mrskla březové koště, pěna mu&nbsp;vyšplíchla na&nbsp;kravatu. Dělal, jako by&nbsp;nic nevyšplíchlo, a&nbsp;napil se&nbsp;březového koštěte.</span></p>
        <p class="chunk" data-nb-ref-number="36" data-nb-words="6" data-nb-chars="34"><span class="idea" data-nb-ref-number="42" id="idea42" data-nb-words="6" data-nb-chars="34">„Plzeň by&nbsp;nebyla?“ řekl po&nbsp;chvíli.</span></p>
        <p class="chunk" data-nb-ref-number="37" data-nb-words="8" data-nb-chars="51"><span class="idea" data-nb-ref-number="43" id="idea43" data-nb-words="8" data-nb-chars="51">„Nebyla,“ řekla Klára. „Nebyla by, ani kdyby byla.“</span></p>
        <p class="chunk" data-nb-ref-number="38" data-nb-words="2" data-nb-chars="14"><span class="idea" data-nb-ref-number="44" id="idea44" data-nb-words="2" data-nb-chars="14">„Nebo budvar?“</span></p>
        <p class="chunk" data-nb-ref-number="39" data-nb-words="5" data-nb-chars="32"><span class="idea" data-nb-ref-number="45" id="idea45" data-nb-words="5" data-nb-chars="32">„Tady se&nbsp;pijou březový košťata!“</span></p>
        <p class="chunk" data-nb-ref-number="40" data-nb-words="83" data-nb-chars="445"><span class="idea" data-nb-ref-number="46" id="idea46" data-nb-words="83" data-nb-chars="445">Všichni jsme se&nbsp;dívali na&nbsp;Zdenko Klápště tázavě, jako bychom očekávali, že&nbsp;zodpoví naše nevyřčené otázky. Vždyť sem byl při­hnán s&nbsp;námi a&nbsp;musel vědět, co&nbsp;chceme vědět. Věděli jsme, že&nbsp;to&nbsp;ví, a&nbsp;on věděl, že&nbsp;my&nbsp;víme, on&nbsp;že&nbsp;to&nbsp;ví. Ale dělal, že&nbsp;neví, co&nbsp;chceme vědět, a&nbsp;dělal to&nbsp;špatně. Poslušně se&nbsp;napil hořkého piva, už&nbsp;se&nbsp;ani nezašklíbil. Sklopil oči a&nbsp;pil, jako by&nbsp;to&nbsp;byla medicína, která ho&nbsp;zachrání. Dopil, otřel si&nbsp;ústa hřbetem ruky a&nbsp;vstal.</span></p>
        <p class="chunk" data-nb-ref-number="41" data-nb-words="10" data-nb-chars="58"><span class="idea" data-nb-ref-number="47" id="idea47" data-nb-words="10" data-nb-chars="58">„Nic nám neřekneš?“ nevydržel to&nbsp;pan Raus. Dával mu&nbsp;šanci.</span></p>
        <p class="chunk" data-nb-ref-number="42" data-nb-words="2" data-nb-chars="10"><span class="idea" data-nb-ref-number="48" id="idea48" data-nb-words="2" data-nb-chars="10">„Co bych…“</span></p>
        <p class="chunk" data-nb-ref-number="43" data-nb-words="7" data-nb-chars="31"><span class="idea" data-nb-ref-number="49" id="idea49" data-nb-words="7" data-nb-chars="31">„To bys měl vědět sám, co&nbsp;bys…“</span></p>
        <p class="chunk" data-nb-ref-number="44" data-nb-words="8" data-nb-chars="56"><span class="idea" data-nb-ref-number="50" id="idea50" data-nb-words="8" data-nb-chars="56">„Mělo by&nbsp;sprchnout,“ řekl Klápště, „už dlouho nepršelo.“</span></p>
        <p class="chunk" data-nb-ref-number="45" data-nb-words="9" data-nb-chars="57"><span class="idea" data-nb-ref-number="51" id="idea51" data-nb-words="9" data-nb-chars="57">„Přesně tohle jsme chtěli slyšet,“ zašklíbil se&nbsp;pan Raus.</span></p>
        <p class="chunk" data-nb-ref-number="46" data-nb-words="10" data-nb-chars="73"><span class="idea" data-nb-ref-number="52" id="idea52" data-nb-words="10" data-nb-chars="73">„Zuzika?“ zeptal se&nbsp;Vladislávek, nejvíc ho&nbsp;zajímalo, kam zmizela Zuzička.</span></p>
        <p class="chunk" data-nb-ref-number="47" data-nb-words="130" data-nb-chars="832"><span class="idea" data-nb-ref-number="53" id="idea53" data-nb-words="130" data-nb-chars="832">„Jestli nezaprší, bude sucho,“ řekl tajemník a&nbsp;nasadil si&nbsp;o&nbsp;číslo menší klobouček na&nbsp;hlavu. Nezapůsobilo to&nbsp;povznášejícím dojmem, ani lakýrky Klápště nepozvedly. Připadal si&nbsp;trapně, hryzlo ho&nbsp;svědomí, ještě v&nbsp;něm jakési zbytky zůstaly. Neuvědomovali jsme si, jak je&nbsp;nebezpečné budit v&nbsp;někom špatné svědomí. Připadal nám ve&nbsp;svém převleku za&nbsp;pana Významného směšný, politováníhodný, bylo to&nbsp;ubohé. Nač si&nbsp;hraje?&nbsp;– Jenže Klápště si&nbsp;na&nbsp;nic nehrál, protože měl moc a&nbsp;opravdu byl panem Významným. Jediný z&nbsp;nás, komu to&nbsp;došlo, byl Miloš Muciška. Proto nemusel ve&nbsp;Sběrných surovinách vážit starý papír, vykupovat železo, barevné kovy a&nbsp;hadrykosti. Proto byl nepostradatelný na&nbsp;radnici. Muciška nekladl otázky, protože znal odpovědi. V&nbsp;nejvypjatějším okamžiku odešel, zavřel se&nbsp;na&nbsp;záchodě. Nemůže přece za&nbsp;to, že&nbsp;to&nbsp;na&nbsp;něj přišlo zrovna teď.</span></p>
        <p class="chunk" data-nb-ref-number="48" data-nb-words="13" data-nb-chars="72"><span class="idea" data-nb-ref-number="54" id="idea54" data-nb-words="13" data-nb-chars="72">„Když naprší hodně, bude toho moc,“ řekl Klápště, houkl na&nbsp;řidiče a&nbsp;šel.</span></p>
        <p class="chunk" data-nb-ref-number="49" data-nb-words="27" data-nb-chars="171"><span class="idea" data-nb-ref-number="55" id="idea55" data-nb-words="27" data-nb-chars="171">„Pá, pá!“ udělal Vladislávek, zamával mu&nbsp;rukou svatého Antonína a&nbsp;rozesmál se&nbsp;na&nbsp;celé kolo. Klápště se&nbsp;otočil ve&nbsp;dveřích, klobouček se&nbsp;zakymácel, obličej měl bílý vztekem:</span></p>
        <p class="chunk" data-nb-ref-number="50" data-nb-words="7" data-nb-chars="45"><span class="idea" data-nb-ref-number="56" id="idea56" data-nb-words="7" data-nb-chars="45">„Tos neměl! Toto… Toho budete všeci litovat!“</span></p>
        <p class="chunk" data-nb-ref-number="51" data-nb-words="25" data-nb-chars="148"><span class="idea" data-nb-ref-number="57" id="idea57" data-nb-words="25" data-nb-chars="148">Propukli jsme v&nbsp;řehot, všichni jsme se&nbsp;přidali k&nbsp;Vladislávkovi a&nbsp;náš smích dopadal vzdalujícímu se&nbsp;tajemníkovi na&nbsp;hlavu i&nbsp;na záda. Toto jsme neměli…</span></p>
        <p class="chunk" data-nb-ref-number="52" data-nb-words="58" data-nb-chars="358"><span class="idea" data-nb-ref-number="58" id="idea58" data-nb-words="58" data-nb-chars="358">Miloš Muciška se&nbsp;vrátil ze&nbsp;záchodu, zavelel svým ženám a&nbsp;odvelel je&nbsp;domů. Dámy neprotestovaly. Taky chlapi Rausovi zamířili k&nbsp;pohodnici. Vladislávek podal ruku svatého Antonína nejdřív mně a&nbsp;potom Kláře. Moc ho&nbsp;bavilo podávat lidem dřevěnou ruku.&nbsp;– Pan Raus tam nechal skoro plnou láhev slivovice. Nalil jsem si&nbsp;frťana, vždyť jsem byl U&nbsp;Švarné šenkýřky doma…</span></p>
        <p class="chunk" data-nb-ref-number="53" data-nb-words="8" data-nb-chars="59"><span class="idea" data-nb-ref-number="59" id="idea59" data-nb-words="8" data-nb-chars="59">„Abys to&nbsp;nepřepískl, Toníku,“ varovala mě&nbsp;Klára Clarissima.</span></p>
        <p class="chunk" data-nb-ref-number="54" data-nb-words="52" data-nb-chars="308"><span class="idea" data-nb-ref-number="60" id="idea60" data-nb-words="52" data-nb-chars="308">„Neboj, mami!“&nbsp;– Od&nbsp;té&nbsp;doby, co&nbsp;Růženka vstoupila do&nbsp;našich příjemných zvyklostí, familiární oslovení mami bylo téměř patřičné. Už&nbsp;jsme spolu nespávali, pečovala o&nbsp;mne a&nbsp;já jsem zlobil. Byl jsem darebák? Bylo to&nbsp;tak špatně? Rozhodl jsem se, že&nbsp;se&nbsp;ožením s&nbsp;Růženkou. Co&nbsp;nevidět jí&nbsp;bude osmnáct. Bude plnoletá!</span></p>
        <p class="chunk" data-nb-ref-number="55" data-nb-words="91" data-nb-chars="543"><span class="idea" data-nb-ref-number="61" id="idea61" data-nb-words="91" data-nb-chars="543">Popadl jsem láhev rausovky, letmo políbil Kláru a&nbsp;odebral se&nbsp;na&nbsp;poradu s&nbsp;flaškou do&nbsp;své světničky. Frostův pokojík byl prázdný, pozval bych ho&nbsp;na&nbsp;sklenku… Pil jsem sám, zvolna a&nbsp;vytrvale, vedl vnitřní monolog o&nbsp;harmonickém životě s&nbsp;nejkrásnější Růženkou na&nbsp;světě, o&nbsp;zázračných bytostech, které spolu zplodíme. Budu jim kreslit prasátka s&nbsp;kníry. Jen jsem litoval, že&nbsp;tu&nbsp;není Růženka se&nbsp;mnou, bylo by&nbsp;nám veselo. Zítra je&nbsp;neděle, hned ráno požádám Růženku o&nbsp;ruku, o&nbsp;ruku Růženčinu požádám jejího tatíka. Teď se&nbsp;na&nbsp;to&nbsp;napijeme spolu, milý Toníku…</span></p>
        <p class="chunk" data-nb-ref-number="56" data-nb-words="54" data-nb-chars="336"><span class="idea" data-nb-ref-number="62" id="idea62" data-nb-words="54" data-nb-chars="336">Kdyby byla bývala nebyla po&nbsp;oslavě Vladislávkových čtyřicátin neděle, nebyl bych býval šel k&nbsp;Bandym požádat o&nbsp;Růženčinu ruku. Protože bychom se&nbsp;s&nbsp;Růženkou setkali v&nbsp;práci, třeba by&nbsp;mi&nbsp;to&nbsp;rozmluvila, vždyť máme ještě čas. Jenže neděle byla a&nbsp;v&nbsp;neděli pracovaly v&nbsp;řetězárně jenom nepřetržité provozy, což se&nbsp;naší výzdobny, Mňau, netýkalo.</span></p>
        <p class="chunk" data-nb-ref-number="57" data-nb-words="112" data-nb-chars="725"><span class="idea" data-nb-ref-number="63" id="idea63" data-nb-words="112" data-nb-chars="725">Ráno jsem se&nbsp;našel dole v&nbsp;extrovně pod jeleními parohy, jak sahám po&nbsp;půllitrové lahvi tuzemského rumu, kterým Klápště obdaroval oslavence Vladislávka. Naštěstí nebyla otevřená. Nevzpomněl jsem si, jaké pochody mě&nbsp;vyhnaly ze&nbsp;světničky v&nbsp;patře a&nbsp;přihnaly sem. Určitě to&nbsp;byla nezkrotná touha pokračovat, když jsem dopil Rausovu slivovici. Naštěstí se&nbsp;můj anděl strážný probudil včas. Na&nbsp;stole byl taky muškát v&nbsp;prasklém kořenáči, Vladislávek odcházel s&nbsp;plnýma rukama jiných dárků, všechno nepobral.&nbsp;– Popeláři ve&nbsp;výčepu už&nbsp;pili třetí pivo. Přidal jsem se&nbsp;k&nbsp;nim a&nbsp;vypil jenom jedno ranní, vyprošťovací. Druhé pivo by&nbsp;bylo nebezpečné, mohlo by&nbsp;mě&nbsp;pohltit. Pak bych se&nbsp;popelářům nevysmekl, v&nbsp;neděli dopoledne jsou nejnebezpečnější.</span></p>
        <p class="chunk" data-nb-ref-number="58" data-nb-words="48" data-nb-chars="336"><span class="idea" data-nb-ref-number="64" id="idea64" data-nb-words="48" data-nb-chars="336">Na&nbsp;náměstí Domobranných gardistů bylo srocení lidu. Napadlo mě, že&nbsp;Klápště svolal manifestaci pracujícího lidu za&nbsp;světový mír, proti válce v&nbsp;Koreji, proti mandelince bramborové, proti všem… Chyba! Srocení bylo dobrovolné a&nbsp;pobavené. Na&nbsp;podstavci sochy Neprojdou! seděl Vladislávek Raus v&nbsp;pruhovaném kulichu, bušil do&nbsp;tamburíny a&nbsp;zpíval:</span></p>
        <p class="chunk" data-nb-ref-number="59" data-nb-words="7" data-nb-chars="36"><span class="idea" data-nb-ref-number="65" id="idea65" data-nb-words="7" data-nb-chars="36">„Kakal pes o&nbsp;oves, o&nbsp;helenou louku…“</span></p>
        <p class="chunk" data-nb-ref-number="60" data-nb-words="30" data-nb-chars="152"><span class="idea" data-nb-ref-number="66" id="idea66" data-nb-words="30" data-nb-chars="152">„… šel za&nbsp;ním myslivec, pero na&nbsp;klobouku,“ přidal se&nbsp;k&nbsp;němu dav a&nbsp;pokračoval dál: „Pejsku náš, co&nbsp;to&nbsp;máš, žes tak vesel stále? Řek bych vám, nevím sám…“</span></p>
        <p class="chunk" data-nb-ref-number="61" data-nb-words="34" data-nb-chars="211"><span class="idea" data-nb-ref-number="67" id="idea67" data-nb-words="34" data-nb-chars="211">„… hop! A&nbsp;kakal dále!“ doplnil Vladislávek a&nbsp;rozřehtal se&nbsp;na&nbsp;celé náměstí. Dav mu&nbsp;zatleskal. Vladislávek vytáhl ze&nbsp;záňadří dřevěnou ruku svatého Antonína, mého patrona, a&nbsp;zamával davu. Zdržel bych se, ale jindy.</span></p>
        <p class="chunk" data-nb-ref-number="62" data-nb-words="51" data-nb-chars="306"><span class="idea" data-nb-ref-number="68" id="idea68" data-nb-words="51" data-nb-chars="306">Růže jsem ukradl v&nbsp;Sadech Klementa Gottwalda a&nbsp;píchl se&nbsp;do&nbsp;palce, až&nbsp;vystříkla krev. Nevzal jsem si&nbsp;nůž a&nbsp;růže vzdorovaly, odhlodal jsem je&nbsp;z&nbsp;keře jako bobr a&nbsp;smířil se&nbsp;s&nbsp;roztřepenými konci. Byly krásné, ještě po&nbsp;Němcích. Sady se&nbsp;tenkrát jmenovaly Schillerovy. Teď jsou Gottwaldovy, z&nbsp;vlasteneckých důvodů.</span></p>
        <p class="chunk" data-nb-ref-number="63" data-nb-words="40" data-nb-chars="244"><span class="idea" data-nb-ref-number="69" id="idea69" data-nb-words="40" data-nb-chars="244">„Skákal pes přes oves…“ znělo mi&nbsp;v&nbsp;uších, a&nbsp;tak jsem si&nbsp;povyskočil. Byl jsem na&nbsp;cestě pro znejmilejší ruku svojí Růženky a&nbsp;v&nbsp;žilách mi&nbsp;kolovala bujná slivovice dokrmená březovým koštětem. Vesele jsem přiskotačil k&nbsp;domku s&nbsp;desetičlennou rodinou.</span></p>
        <p class="chunk" data-nb-ref-number="64" data-nb-words="204" data-nb-chars="1338"><span class="idea" data-nb-ref-number="70" id="idea70" data-nb-words="204" data-nb-chars="1338">„Dobrý den, pane Bandy, dobrý den, paní Bandy, přišel jsem požádat o&nbsp;ruku vaší dcery Růženky. Nazdar kluci, sedmero krkavců!“ zahalekal jsem ve&nbsp;dveřích rozšířené kuchyně. Ano, rozšířená byla probouráním zdi do&nbsp;obývacího pokoje, aby se&nbsp;tam všichni vešli najednou. Není jisté, jestli ještě nějací nepřibudou… Hodnota kuchyně jako prostoru k&nbsp;pobývání je&nbsp;nesouměřitelně vyšší nežli hodnota obývacího pokoje nebo jídelny. Dostatečně rozsáhlá kuchyň jejich funkci přebírá a&nbsp;obohacuje o&nbsp;teplo sporáku s&nbsp;hrnci plnými jídla. Ostatně i&nbsp;přespávat se&nbsp;tu&nbsp;dá. V&nbsp;kuchyni byli pěkně pospolu, protože se&nbsp;tam vešli. Rodina má&nbsp;být pospolu, pokud je&nbsp;to&nbsp;možné, a&nbsp;v&nbsp;neděli dopoledne to&nbsp;možné bývá. Sedmero krkavců&nbsp;– Růženčini mladší bratři, jak píšťaly varhan&nbsp;– škrábalo brambory kapesními kudličkami, matka na&nbsp;štokrleti s&nbsp;dýmkou v&nbsp;ústech škubala slepici. Otec Bandy maloval olejovými barvami na&nbsp;rozměrnou sololitovou desku vyhublého světce s&nbsp;růžovým prasátkem u&nbsp;nohou, v&nbsp;pozadí poušť a&nbsp;pyramidy, svatého Antonína. Ano, tento muž, Růženčin otec Milan Bandy namaloval Zvěstování Panně Marii do&nbsp;rozmláceného kostela v&nbsp;lese. Stejné pojetí, žádné zábrany, stejná odvaha. Růženka zašívala roztrhané krkavčí kalhoty nejmladšímu bratrovi. Když mě&nbsp;uviděla ve&nbsp;dveřích, když uslyšela, co&nbsp;z&nbsp;bujarého opilce vylezlo, vrazila si&nbsp;jehlu do&nbsp;palce a&nbsp;kalhoty jí&nbsp;vypadly z&nbsp;rukou.</span></p>
        <p class="chunk" data-nb-ref-number="65" data-nb-words="23" data-nb-chars="130"><span class="idea" data-nb-ref-number="71" id="idea71" data-nb-words="23" data-nb-chars="130">„Au!“ vyjekla. „Co se&nbsp;ti&nbsp;stalo, truhlíku? Zbláznil jsi sa, či&nbsp;čo?“ Ostatní na&nbsp;mne taky hleděli jako na&nbsp;zjevení, byl jsem zjevením.</span></p>
        <p class="chunk" data-nb-ref-number="66" data-nb-words="46" data-nb-chars="281"><span class="idea" data-nb-ref-number="72" id="idea72" data-nb-words="46" data-nb-chars="281">„Nezbláznil. Myslím to&nbsp;smrtelně vážně,“ řekl jsem a&nbsp;podal kytici uhlodaných růží své budoucí tchyni. Odložila nedoškubanou slepici a&nbsp;kytku si&nbsp;vzala. V&nbsp;rozpacích ji&nbsp;strčila do&nbsp;pětilitrové láhve s&nbsp;lákem a&nbsp;několika naloženými okurkami u&nbsp;dna, vyndala dýmku z&nbsp;úst a&nbsp;políbila mě&nbsp;na&nbsp;čelo:</span></p>
        <p class="chunk" data-nb-ref-number="67" data-nb-words="7" data-nb-chars="32"><span class="idea" data-nb-ref-number="73" id="idea73" data-nb-words="7" data-nb-chars="32">„A&nbsp;bol jsi už, synku, na&nbsp;vojne?“</span></p>
        <p class="chunk" data-nb-ref-number="68" data-nb-words="24" data-nb-chars="132"><span class="idea" data-nb-ref-number="74" id="idea74" data-nb-words="24" data-nb-chars="132">„Nebyl.“ Ani jsem na&nbsp;to&nbsp;nepomyslil, že&nbsp;bych se&nbsp;měl účastnit něčeho tak odpudivého, ale teď mi&nbsp;došlo, že&nbsp;můj názor nebude nic platný.</span></p>
        <p class="chunk" data-nb-ref-number="69" data-nb-words="34" data-nb-chars="186"><span class="idea" data-nb-ref-number="75" id="idea75" data-nb-words="34" data-nb-chars="186">„Na vojne nebol a&nbsp;ženit sa&nbsp;chce!“ zasmál se&nbsp;otec Bandy a&nbsp;odložil paletu. „Růžo, skoč pro rum, a&nbsp;vy chalani von!“ Sedmero krkavců zaklaplo nožíky, strčilo je&nbsp;do&nbsp;kapes a&nbsp;vylétlo na&nbsp;dvorek.</span></p>
        <p class="chunk" data-nb-ref-number="70" data-nb-words="23" data-nb-chars="149"><span class="idea" data-nb-ref-number="76" id="idea76" data-nb-words="23" data-nb-chars="149">„Je neděle, mají zavřeno,“ namítla má&nbsp;budoucí manželka a&nbsp;cucala si&nbsp;propíchlý palec. Ukázal jsem jí&nbsp;svůj palec, taky propíchnutý, jenže trnem růžovým.</span></p>
        <p class="chunk" data-nb-ref-number="71" data-nb-words="17" data-nb-chars="106"><span class="idea" data-nb-ref-number="77" id="idea77" data-nb-words="17" data-nb-chars="106">„Tak choď do&nbsp;krčmy!“ trval na&nbsp;svém otec a&nbsp;tahal z&nbsp;kapsy peněženku, z&nbsp;peněženky padesátikorunovou bankovku.</span></p>
        <p class="chunk" data-nb-ref-number="72" data-nb-words="29" data-nb-chars="186"><span class="idea" data-nb-ref-number="78" id="idea78" data-nb-words="29" data-nb-chars="186">„U&nbsp;Švarné šenkýřky v&nbsp;extrovně je&nbsp;rum. Zůstal tam po&nbsp;Vladislávkových narozeninách. Skočím proň ho,“ nabídl jsem se, abych napravil, co&nbsp;jsem zanedbal. Na&nbsp;námluvy přece jenom kytka nestačí.</span></p>
        <p class="chunk" data-nb-ref-number="73" data-nb-words="62" data-nb-chars="347"><span class="idea" data-nb-ref-number="79" id="idea79" data-nb-words="62" data-nb-chars="347">„Ty si&nbsp;sedni a&nbsp;seď!“ poručila hlava rodiny. Sedl jsem si&nbsp;a&nbsp;seděl, zatímco Růženka upalovala pro rum. Matka Bandy pukala z&nbsp;fajfky a&nbsp;dál škubala slepici. Otec Bandy si&nbsp;mne zkoumavě prohlížel. My&nbsp;dva jsme se&nbsp;už&nbsp;jednou potkali, dokonce jsme spolu mluvili, když sekl trávu a&nbsp;sušil seno pro koně, kterého mu&nbsp;komunisti zhabali i&nbsp;s&nbsp;vozem pro celou rodinu.</span></p>
        <p class="chunk" data-nb-ref-number="74" data-nb-words="10" data-nb-chars="54"><span class="idea" data-nb-ref-number="80" id="idea80" data-nb-words="10" data-nb-chars="54">„Na vojně jsi nebyl a&nbsp;ženit se&nbsp;chceš?“ zopakoval otec.</span></p>
        <p class="chunk" data-nb-ref-number="75" data-nb-words="6" data-nb-chars="45"><span class="idea" data-nb-ref-number="81" id="idea81" data-nb-words="6" data-nb-chars="45">„Chcu. Ještě mě&nbsp;nepovolali, třeba zapomněli…“</span></p>
        <p class="chunk" data-nb-ref-number="76" data-nb-words="6" data-nb-chars="40"><span class="idea" data-nb-ref-number="82" id="idea82" data-nb-words="6" data-nb-chars="40">„Ti nezapomenú,“ řekla matka s&nbsp;jistotou.</span></p>
        <p class="chunk" data-nb-ref-number="77" data-nb-words="15" data-nb-chars="85"><span class="idea" data-nb-ref-number="83" id="idea83" data-nb-words="15" data-nb-chars="85">„Useknu si&nbsp;ruku, bez ruky neberou,“ prohlásil jsem a&nbsp;myslel to&nbsp;v&nbsp;té chvíli doopravdy.</span></p>
        <p class="chunk" data-nb-ref-number="78" data-nb-words="6" data-nb-chars="42"><span class="idea" data-nb-ref-number="84" id="idea84" data-nb-words="6" data-nb-chars="42">„Škoda ruky, nová nenaroste,“ namítl otec.</span></p>
        <p class="chunk" data-nb-ref-number="79" data-nb-words="6" data-nb-chars="34"><span class="idea" data-nb-ref-number="85" id="idea85" data-nb-words="6" data-nb-chars="34">„Však levou, ta&nbsp;lepší mi&nbsp;zůstane.“</span></p>
        <p class="chunk" data-nb-ref-number="80" data-nb-words="9" data-nb-chars="49"><span class="idea" data-nb-ref-number="86" id="idea86" data-nb-words="9" data-nb-chars="49">„Veď može jít na&nbsp;vojnu aj&nbsp;ženatý,“ napadlo matku.</span></p>
        <p class="chunk" data-nb-ref-number="81" data-nb-words="9" data-nb-chars="46"><span class="idea" data-nb-ref-number="87" id="idea87" data-nb-words="9" data-nb-chars="46">„To je&nbsp;pravda, ale bez ruky by&nbsp;nemosel vůbec.“</span></p>
        <p class="chunk" data-nb-ref-number="82" data-nb-words="2" data-nb-chars="13"><span class="idea" data-nb-ref-number="88" id="idea88" data-nb-words="2" data-nb-chars="13">„Škoda ruky.“</span></p>
        <p class="chunk" data-nb-ref-number="83" data-nb-words="4" data-nb-chars="18"><span class="idea" data-nb-ref-number="89" id="idea89" data-nb-words="4" data-nb-chars="18">„Dva roky je&nbsp;moc.“</span></p>
        <p class="chunk" data-nb-ref-number="84" data-nb-words="7" data-nb-chars="35"><span class="idea" data-nb-ref-number="90" id="idea90" data-nb-words="7" data-nb-chars="35">„Celý život bez ruky je&nbsp;eště vjac.“</span></p>
        <p class="chunk" data-nb-ref-number="85" data-nb-words="7" data-nb-chars="36"><span class="idea" data-nb-ref-number="91" id="idea91" data-nb-words="7" data-nb-chars="36">„Necháme mu&nbsp;ruku a&nbsp;dáme mu&nbsp;Růženku…“</span></p>
        <p class="chunk" data-nb-ref-number="86" data-nb-words="3" data-nb-chars="21"><span class="idea" data-nb-ref-number="92" id="idea92" data-nb-words="3" data-nb-chars="21">„Našu dceru gádžovi?“</span></p>
        <p class="chunk" data-nb-ref-number="87" data-nb-words="5" data-nb-chars="24"><span class="idea" data-nb-ref-number="93" id="idea93" data-nb-words="5" data-nb-chars="24">„Však je&nbsp;to&nbsp;též člověk.“</span></p>
        <p class="chunk" data-nb-ref-number="88" data-nb-words="1" data-nb-chars="5"><span class="idea" data-nb-ref-number="94" id="idea94" data-nb-words="1" data-nb-chars="5">„No…“</span></p>
        <p class="chunk" data-nb-ref-number="89" data-nb-words="49" data-nb-chars="292"><span class="idea" data-nb-ref-number="95" id="idea95" data-nb-words="49" data-nb-chars="292">Seděli jsme v&nbsp;kuchyni a&nbsp;dívali se&nbsp;po&nbsp;sobě, taky na&nbsp;mucholapku uvázanou ke&nbsp;svítidlu, plnou muších mrtvolek, živé dychtivě hledaly volné místečko, aby si&nbsp;přisedly. Konečně se&nbsp;objevila Růženka s&nbsp;rumem. Nalila do&nbsp;dvou sklenic: pro otce a&nbsp;pro mne, panoval tu&nbsp;patriarchát. Napili jsme se&nbsp;na&nbsp;zdraví.</span></p>
        <p class="chunk" data-nb-ref-number="90" data-nb-words="9" data-nb-chars="48"><span class="idea" data-nb-ref-number="96" id="idea96" data-nb-words="9" data-nb-chars="48">„Není jí&nbsp;proň ho&nbsp;škoda?“ zeptala se&nbsp;matka Bandy.</span></p>
        <p class="chunk" data-nb-ref-number="91" data-nb-words="18" data-nb-chars="95"><span class="idea" data-nb-ref-number="97" id="idea97" data-nb-words="18" data-nb-chars="95">„No…“ řekl otec Bandy a&nbsp;nebylo to&nbsp;slovo, jež by&nbsp;něco rozhodlo nebo posunulo aspoň o&nbsp;kousek dál.</span></p>
        <p class="chunk" data-nb-ref-number="92" data-nb-words="18" data-nb-chars="94"><span class="idea" data-nb-ref-number="98" id="idea98" data-nb-words="18" data-nb-chars="94">„Umí pěkně nakreslit bravka s&nbsp;fúsama,“ vmísila se&nbsp;Růženka do&nbsp;hovoru o&nbsp;mém a&nbsp;taky o&nbsp;svém osudu.</span></p>
        <p class="chunk" data-nb-ref-number="93" data-nb-words="61" data-nb-chars="382"><span class="idea" data-nb-ref-number="99" id="idea99" data-nb-words="61" data-nb-chars="382">„Ukaž!“ přikázal otec a&nbsp;z&nbsp;šuplíku kuchyňského stolu vyštrachal sáček od&nbsp;mouky. Šikovně ho&nbsp;roztrhl a&nbsp;uhladil malíkovou hranou. Z&nbsp;kapsy vylovil špačka tužky jedničky. Dopil jsem sklenku a&nbsp;pustil se&nbsp;do&nbsp;díla sledován ostřížím zrakem Mistra oltáře zvěstování Panně Marii. Když jsem byl hotov, Mistr osobně nalil dalšího ruma a&nbsp;prohlížel si&nbsp;kresbu zrakem znalce. Pak se&nbsp;obrátil k&nbsp;Růžence:</span></p>
        <p class="chunk" data-nb-ref-number="94" data-nb-words="2" data-nb-chars="11"><span class="idea" data-nb-ref-number="100" id="idea100" data-nb-words="2" data-nb-chars="11">„Chceš ho?“</span></p>
        <p class="chunk" data-nb-ref-number="95" data-nb-words="5" data-nb-chars="44"><span class="idea" data-nb-ref-number="101" id="idea101" data-nb-words="5" data-nb-chars="44">„Chcu!“ řekla Růženka, chviličku nezaváhala.</span></p>
        <p class="chunk" data-nb-ref-number="96" data-nb-words="10" data-nb-chars="69"><span class="idea" data-nb-ref-number="102" id="idea102" data-nb-words="10" data-nb-chars="69">„Bože!“ spráskla ruce matka Bandy. „To abysme začali chystat svaťbu.“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./jen_smouha_po_nebi_020.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>