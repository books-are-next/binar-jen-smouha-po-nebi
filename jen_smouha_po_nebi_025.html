<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XIX">
    <meta name="apple-mobile-web-app-capable" content="yes">
    <title>XIX</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./jen_smouha_po_nebi_024.html">
    <link rel="next" href="./jen_smouha_po_nebi_026.html">
    <meta name="nb-order" content="21">
    <link rel="self" href="jen_smouha_po_nebi_025.html">
    <meta name="nb-identifier" content="binar-jen-smouha-po-nebi-ab852d9">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3282" data-nb-chars="19526">
    <nav role="doc-toc">
      <ul class="plain section">
        <li><a href="jen_smouha_po_nebi_007.html">I</a></li>
        <li><a href="jen_smouha_po_nebi_008.html">II</a></li>
        <li><a href="jen_smouha_po_nebi_009.html">III</a></li>
        <li><a href="jen_smouha_po_nebi_010.html">IV</a></li>
        <li><a href="jen_smouha_po_nebi_011.html">V</a></li>
        <li><a href="jen_smouha_po_nebi_012.html">VI</a></li>
        <li><a href="jen_smouha_po_nebi_013.html">VII</a></li>
        <li><a href="jen_smouha_po_nebi_014.html">VIII</a></li>
        <li><a href="jen_smouha_po_nebi_015.html">IX</a></li>
        <li><a href="jen_smouha_po_nebi_016.html">X</a></li>
        <li><a href="jen_smouha_po_nebi_017.html">XI</a></li>
        <li><a href="jen_smouha_po_nebi_018.html">XII</a></li>
        <li><a href="jen_smouha_po_nebi_019.html">XIII</a></li>
        <li><a href="jen_smouha_po_nebi_020.html">XIV</a></li>
        <li><a href="jen_smouha_po_nebi_021.html">XV</a></li>
        <li><a href="jen_smouha_po_nebi_022.html">XVI</a></li>
        <li><a href="jen_smouha_po_nebi_023.html">XVII</a></li>
        <li><a href="jen_smouha_po_nebi_024.html">XVIII</a></li>
        <li><a href="jen_smouha_po_nebi_025.html">XIX</a></li>
        <li><a href="jen_smouha_po_nebi_026.html">Ediční poznámka</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./jen_smouha_po_nebi_024.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="3"><span class="idea" data-nb-ref-number="1" id="idea1" data-nb-words="1" data-nb-chars="3">XIX</span></h1>
        <section>
          <p class="chunk" data-nb-ref-number="2" data-nb-words="107" data-nb-chars="641"><span class="idea" data-nb-ref-number="2" id="idea2" data-nb-words="107" data-nb-chars="641">V&nbsp;Bolgheri jsem zvolna stárnul nad papírem a&nbsp;čajovou konvicí, zatímco trpaslík Vezekmín byl pořád stejně mladý. Růženky ani zprávy od&nbsp;ní&nbsp;nebo o&nbsp;ní jsem se&nbsp;nedočkal. Dočkal jsem se&nbsp;chvíle, kdy ministři zahraničí navzájem sousedících zemí vyšli do&nbsp;přírody se&nbsp;speciálními nůžkami a&nbsp;začali pospolu přestříhávat ostnatý drát dělící svět na&nbsp;dva světy. Ani nevím, co&nbsp;mě&nbsp;to&nbsp;popadlo. Žádné vnější okolnosti mě&nbsp;do&nbsp;ničeho nenutily, v&nbsp;Bolgheri mi&nbsp;bylo tak dobře, že&nbsp;jsem tam klidně mohl umřít. Naložil jsem trpaslíka do&nbsp;alfy romeo, usadil ho&nbsp;na&nbsp;sedačku spolujezdce i&nbsp;s&nbsp;červenou stužkou kolem krku, rozžehnal jsem se&nbsp;s&nbsp;Giuseppem a&nbsp;rozjel se&nbsp;do&nbsp;Spáleného.</span></p>
          <p class="chunk" data-nb-ref-number="3" data-nb-words="48" data-nb-chars="281"><span class="idea" data-nb-ref-number="3" id="idea3" data-nb-words="48" data-nb-chars="281">Proč zrovna tam? Vždyť jsem mohl&nbsp;– když už&nbsp;– rovnou do&nbsp;Prahy. Nebo třeba do&nbsp;Olomouce, do&nbsp;Havlíčkova Brodu, do&nbsp;Vanovic, do&nbsp;Ostravy… Proč zrovna do&nbsp;Spáleného? To&nbsp;mi&nbsp;řekni, Mňau! Abych tam potkal tebe, svoji trpělivou kočičí posluchačku? Abych měl komu vyprávět, co&nbsp;mě&nbsp;cestou potkalo?</span></p>
          <p class="chunk" data-nb-ref-number="4" data-nb-words="67" data-nb-chars="389"><span class="idea" data-nb-ref-number="4" id="idea4" data-nb-words="67" data-nb-chars="389">Cestou jsem se&nbsp;zastavil v&nbsp;Neu Brennstadtu. Pan starosta Büchler i&nbsp;Johanna Klajn už&nbsp;spali na&nbsp;hřbitově a&nbsp;můj byvší šéf, malíř a&nbsp;natěrač ve&nbsp;výslužbě Siegfried Löffler mě&nbsp;nepoznal; nepamatoval si&nbsp;ani, co&nbsp;měl dneska k&nbsp;obědu. Přesto mi&nbsp;nabídl zelený veltlín, ale nemohl jsem a&nbsp;nedokázal jsem mu&nbsp;vysvětlit, že&nbsp;nemůžu, vždyť přece víno pijou všichni, i&nbsp;když řídí auto. Aspoň trošku, je&nbsp;to&nbsp;letošní.</span></p>
          <p class="chunk" data-nb-ref-number="5" data-nb-words="4" data-nb-chars="21"><span class="idea" data-nb-ref-number="5" id="idea5" data-nb-words="4" data-nb-chars="21">„Tut mir leid, aber…“</span></p>
          <p class="chunk" data-nb-ref-number="6" data-nb-words="35" data-nb-chars="204"><span class="idea" data-nb-ref-number="6" id="idea6" data-nb-words="35" data-nb-chars="204">„Ich verstehe,“ řekl pan Löffler, ale nerozuměl. Díval se&nbsp;na&nbsp;mne, jako bych nakopl jeho milovaného psa. Najednou se&nbsp;usmál celým obličejem a&nbsp;řekl mi&nbsp;svoji českou větu: „Ja sem Tiger.“ Naučil ho&nbsp;to&nbsp;dědeček.</span></p>
          <p class="chunk" data-nb-ref-number="7" data-nb-words="93" data-nb-chars="580"><span class="idea" data-nb-ref-number="7" id="idea7" data-nb-words="93" data-nb-chars="580">Hasi Braun už&nbsp;v&nbsp;Neu Brennstadtu nebydlel. Učitelování pověsil na&nbsp;hřebík, odešel do&nbsp;Hollabrunnu a&nbsp;stal se&nbsp;okresním dopisovatelem celostátního deníku Der neue Kurier. Naučil se&nbsp;kreslit čipernou, politicky orientovanou veverku, která každé úterý na&nbsp;šesté straně v&nbsp;rámečku komentovala politické dění v&nbsp;zemi, v&nbsp;Evropě a&nbsp;po celém světě. Do&nbsp;Hollabrunnu jsem za&nbsp;Hasim nejel, Antonín Vezekmín už&nbsp;byl netrpělivý, už&nbsp;se&nbsp;nemohl dočkat, až&nbsp;budeme ve&nbsp;Spáleném.&nbsp;– Ani jsme si&nbsp;nevšimli, že&nbsp;jsme přejeli, co&nbsp;bylo ještě nedávno zadrátované. V&nbsp;lese u&nbsp;potoka nám tu&nbsp;kdysi vojín Šigut odemykal vrátka.</span></p>
          <p class="chunk" data-nb-ref-number="8" data-nb-words="6" data-nb-chars="27"><span class="idea" data-nb-ref-number="8" id="idea8" data-nb-words="6" data-nb-chars="27">Pak už&nbsp;nic nestálo v&nbsp;cestě.</span></p>
        </section>
        <section>
          <p class="chunk" data-nb-ref-number="9" data-nb-words="135" data-nb-chars="769"><span class="idea" data-nb-ref-number="9" id="idea9" data-nb-words="135" data-nb-chars="769">Prší třetí týden, a&nbsp;když přestane, je&nbsp;to&nbsp;jenom na&nbsp;chvilku, než se&nbsp;dostaví další naplněná mračna a&nbsp;vylijou nám na&nbsp;hlavu, co&nbsp;s&nbsp;sebou přinesla. Včera si&nbsp;to&nbsp;od&nbsp;severozápadu přihasila vichřice, trhala listí a&nbsp;květy ze&nbsp;stromů, ustýlala si&nbsp;v&nbsp;mokré trávě, a&nbsp;když ulehla, zůstala po&nbsp;ní&nbsp;spoušť. Ve&nbsp;vykáceném lese pařezů a&nbsp;čerstvých sazenic vítr povyvracel vzrostlé stromy, které káceči nestačili ještě pokácet: modříny, smrky a&nbsp;jedle se&nbsp;špičkami zuráženými při pádu se&nbsp;povalují mezi pařezy, kořání s&nbsp;vlhkou hlínou ční z&nbsp;kráterů. Zem je&nbsp;napitá vodou jak houba vytažená z&nbsp;vany. Na&nbsp;louce za&nbsp;domem, na&nbsp;poloviční cestě k&nbsp;prvnímu obzoru, leží kostra loňského srnečka, na&nbsp;lebce má&nbsp;dvě špičky, tráva jí&nbsp;prorůstá.&nbsp;– Co&nbsp;mě&nbsp;to&nbsp;vyhnalo do&nbsp;deště… Není lepší dívat se&nbsp;na&nbsp;to&nbsp;z&nbsp;odstupu? Z&nbsp;výšky?</span></p>
          <p class="chunk" data-nb-ref-number="10" data-nb-words="176" data-nb-chars="1036"><span class="idea" data-nb-ref-number="10" id="idea10" data-nb-words="176" data-nb-chars="1036">Už&nbsp;jsem byl na&nbsp;schodech do&nbsp;věže, když tu&nbsp;zazvonil zvonek od&nbsp;vrátek z&nbsp;ulice. Prudce a&nbsp;odhodlaně. Většinou to&nbsp;bývá někdo s&nbsp;reklamami. Otevírám jim nerad, reklamy nejsou k&nbsp;ničemu, na&nbsp;vyhození, ale je&nbsp;to&nbsp;jejich obživa. Jedna z&nbsp;mnoha prací, která vůbec nic užitečného nepřináší. Jen tu&nbsp;trochu peněz pro potřebného.&nbsp;– Tentokrát to&nbsp;byl urostlý, asi čtyřicetiletý snědý muž v&nbsp;dokonalém obleku, s&nbsp;pestrou kravatou. Přijel passatem s&nbsp;německou poznávací značkou, vypůjčeným na&nbsp;frankfurtském letišti. V&nbsp;ruce držel žlutou obálku. Promluvil na&nbsp;mě&nbsp;angličtinou, jakou se&nbsp;v&nbsp;Oxfordu ani v&nbsp;Cambridgi nemluví. Z&nbsp;toho, co&nbsp;mi&nbsp;řekl, jsem se&nbsp;dozvěděl, že&nbsp;se&nbsp;jmenuje Anthony Smith a&nbsp;že má&nbsp;pro mne žlutou obálku. Je&nbsp;na&nbsp;evropské cestě, není to&nbsp;zrovna výlet, má&nbsp;tu&nbsp;také obchodní poslání, ale to&nbsp;není důležité. Hledal mě&nbsp;v&nbsp;Itálii, v&nbsp;Bolgheri; tuze pěkné městečko, a&nbsp;ta alej cypřišů, takovou nemají ani v&nbsp;USA. Odtud ho&nbsp;poslali do&nbsp;Livorna, tam ho&nbsp;nějaký obchodník s&nbsp;knihami o&nbsp;vepřích jménem Innocenti poslal sem, do&nbsp;Spáleného. V&nbsp;telefonní knize pak našel moji adresu.</span></p>
          <p class="chunk" data-nb-ref-number="11" data-nb-words="5" data-nb-chars="26"><span class="idea" data-nb-ref-number="11" id="idea11" data-nb-words="5" data-nb-chars="26">„A&nbsp;to jenom kvůli dopisu?“</span></p>
          <p class="chunk" data-nb-ref-number="12" data-nb-words="7" data-nb-chars="47"><span class="idea" data-nb-ref-number="12" id="idea12" data-nb-words="7" data-nb-chars="47">„Ano. Moje maminka tomu přikládá velký význam.“</span></p>
          <p class="chunk" data-nb-ref-number="13" data-nb-words="8" data-nb-chars="51"><span class="idea" data-nb-ref-number="13" id="idea13" data-nb-words="8" data-nb-chars="51">„Neutrpěly tím vaše obchody?“ zeptal jsem se&nbsp;věcně.</span></p>
          <p class="chunk" data-nb-ref-number="14" data-nb-words="46" data-nb-chars="291"><span class="idea" data-nb-ref-number="14" id="idea14" data-nb-words="46" data-nb-chars="291">„Ale vůbec ne. Cestou jsem uzavřel několik slušných kontraktů.“ Rozhlédl se&nbsp;kolem sebe. „Na té&nbsp;vaší zahradě cosi chybí,“ řekl ten člověk a&nbsp;vytáhl z&nbsp;auta nabídkový katalog rozmanitých keramických trpaslíků v&nbsp;několika velikostech. I&nbsp;v&nbsp;nadživotní. „Některý z&nbsp;nich by&nbsp;se&nbsp;vám tady pěkně vyjímal…“</span></p>
          <p class="chunk" data-nb-ref-number="15" data-nb-words="44" data-nb-chars="236"><span class="idea" data-nb-ref-number="15" id="idea15" data-nb-words="44" data-nb-chars="236">„Děkuju. Jednoho už&nbsp;mám, bydlí se&nbsp;mnou ve&nbsp;věži&nbsp;– aby nezmokl&nbsp;– a&nbsp;jmenuje se&nbsp;Antonín Vezekmín. Vyřiďte to&nbsp;mamince.“&nbsp;– Vzal jsem mu&nbsp;obálku z&nbsp;ruky a&nbsp;nechal ho&nbsp;na&nbsp;ulici i&nbsp;s&nbsp;katalogem. Určitě si&nbsp;o&nbsp;těch Evropanech pomyslel něco nelichotivého.</span></p>
          <p class="chunk" data-nb-ref-number="16" data-nb-words="24" data-nb-chars="157"><span class="idea" data-nb-ref-number="16" id="idea16" data-nb-words="24" data-nb-chars="157">Adresa na&nbsp;obálce byla: Antonín Bartoš, někde v&nbsp;Evropě. Odesílatel: Rosemary Bandy-Smith, někde v&nbsp;Americe. Tu&nbsp;obálku jsem uložil do&nbsp;šuplíku a&nbsp;nikdy neotevřel.</span></p>
        </section>
        <section>
          <p class="chunk" data-nb-ref-number="17" data-nb-words="55" data-nb-chars="333"><span class="idea" data-nb-ref-number="17" id="idea17" data-nb-words="55" data-nb-chars="333">Když byl dům postaven a&nbsp;v&nbsp;oknech zavěšeny záclony, aby se&nbsp;pošetilí ptáci nemýlili a&nbsp;přestali prolétat zavřenými okny, přišla jsi za&nbsp;mnou, Mňau, udělala zrzavý límec na&nbsp;opěradle medově a&nbsp;zeleně pruhovaného křesla a&nbsp;trpělivě nasloucháš mému krákorání. Tady bychom mohli skončit a&nbsp;zítra začít o&nbsp;něčem jiném. Ale ještě mám cosi za&nbsp;lubem.</span></p>
          <p class="chunk" data-nb-ref-number="18" data-nb-words="79" data-nb-chars="498"><span class="idea" data-nb-ref-number="18" id="idea18" data-nb-words="79" data-nb-chars="498">Takovou dobu už&nbsp;vězím v&nbsp;tomhle Spáleném, a&nbsp;ještě jsem si&nbsp;netroufl do&nbsp;města, odkud nás sem na&nbsp;počátku vyprávění přihnali: hraběnku Kláru, pana profesora Zarašovského se&nbsp;Zuzičkou, pana Frosta muzikanta, otce a&nbsp;syna Rausovy, manžele Muciškovy s&nbsp;Věrkou a&nbsp;psem Dulinou, odporné Klápště a&nbsp;taky Antonína Vezekmína Bartoše, hýčkatele zrzavých koček. Odtud, z&nbsp;Katerajnu, přišli taky Bydžovský a&nbsp;Kvitko, ale později a&nbsp;z&nbsp;jiných důvodů. Rozhodl jsem se, že&nbsp;se&nbsp;tam podívám. Vyrazil jsem brzy zrána, bez snídaně.</span></p>
          <p class="chunk" data-nb-ref-number="19" data-nb-words="276" data-nb-chars="1643"><span class="idea" data-nb-ref-number="19" id="idea19" data-nb-words="276" data-nb-chars="1643">Město je&nbsp;to&nbsp;zanedbané, otřískané, nemyté a&nbsp;nečesané… Měl jsem představu espressa s&nbsp;mlékem a&nbsp;větrníku o&nbsp;velikosti krtince naplněného krémem… Ale komu to&nbsp;vykládám, kočko, ty&nbsp;bys raději krtka, že. Nebo myš. Jenže cukrárnu zrušili a&nbsp;do boudy po&nbsp;ní&nbsp;vecpali hospodu. Co&nbsp;s&nbsp;hospodou v&nbsp;devět ráno? V&nbsp;devět ráno se&nbsp;snídá. Snídá se&nbsp;v&nbsp;bufetu na&nbsp;náměstí, pivo a&nbsp;kořalka&nbsp;– převážně vodka. Jenže já&nbsp;nepiju. Ne&nbsp;ne, žádný doktor mi&nbsp;nic nezakázal, sám sebe měl jsem dost. V&nbsp;bufetu na&nbsp;náměstí měli taky kávu; dva druhy: turka nebo rozpustnou. Turek je&nbsp;lžička rozemleté kávy přelitá horkou vodou. Jako vlastenec dal jsem si&nbsp;turka: sedm korun, s&nbsp;mlékem o&nbsp;dvě koruny víc. Za&nbsp;pultem stála dáma celá bílá, vtěsnaná v&nbsp;tílko s&nbsp;dekoltem, velmi přiléhavé, obepínající a&nbsp;zdůrazňující faldy, faldíky a&nbsp;do těla zařezané gumové postroje, ňadra nezanedbatelná. Sukénka také bílá, s&nbsp;šesti chromovanými přezkami po&nbsp;levé straně, obepínala boky a&nbsp;hned pod Venušiným pahrbkem jí&nbsp;byl konec; mezi tílkem a&nbsp;sukničkou nahé povislé břicho s&nbsp;okrasným řetízkem zapraveným v&nbsp;pupíku. Bílé kozačky až&nbsp;pod kolena s&nbsp;velmi vysokými podpatky. Bílá paní z&nbsp;druhé ruky, paní nad zoufalci, kteří sem chodí posnídat: láhev piva, smíš si&nbsp;ji&nbsp;sám otevřít otvírákem na&nbsp;řetízku, vodku naleje osobně. Občas poodejde kamsi do&nbsp;ústraní, hosté sahají po&nbsp;lahvích a&nbsp;otvíráku sami. Prázdné ukládají do&nbsp;drátěného vozíku a&nbsp;berou si&nbsp;plné. Když se&nbsp;s&nbsp;tím jednou začne, konec v&nbsp;nedohlednu. Jejich tváře jsou pórovité, zarudlé nebo bílé, nezdravé, rysy strhané, provinilé pohledy. Ruce se&nbsp;jim třesou, ale nebudou, po&nbsp;druhém pivu už&nbsp;je&nbsp;to&nbsp;lepší a&nbsp;po třetím zkrásní svět, kohouti zakokrhají, trubači zadují: Už&nbsp;je&nbsp;to&nbsp;tady!</span></p>
          <p class="chunk" data-nb-ref-number="20" data-nb-words="25" data-nb-chars="147"><span class="idea" data-nb-ref-number="20" id="idea20" data-nb-words="25" data-nb-chars="147">Jeden měl vyražené zuby, druhý přišel s&nbsp;mokrým flekem na&nbsp;zadku a&nbsp;mezi nohama, z&nbsp;dalšího trčela kapsa naruby, někteří se&nbsp;smáli, jiní byli zasmušilí…</span></p>
          <p class="chunk" data-nb-ref-number="21" data-nb-words="56" data-nb-chars="294"><span class="idea" data-nb-ref-number="21" id="idea21" data-nb-words="56" data-nb-chars="294">„Že tys je&nbsp;Bartoš?“ řekl mi&nbsp;nejošoupanější z&nbsp;opilců. „Le, je&nbsp;to&nbsp;Bartoš. Hned jsem tě&nbsp;poznal, Bartoš, jak si&nbsp;vlez do&nbsp;dveři. Jak je&nbsp;to&nbsp;dluho, co&nbsp;jsme se&nbsp;neviděli? Deset roku? Dvacet roku? Sto roku?&nbsp;– Tys je&nbsp;muj nejlepši kamoš, Bartoš, a&nbsp;dycky si&nbsp;byl. Dej velku, Bartoš. Sto roku uběhlo jak voda.“</span></p>
          <p class="chunk" data-nb-ref-number="22" data-nb-words="159" data-nb-chars="942"><span class="idea" data-nb-ref-number="22" id="idea22" data-nb-words="159" data-nb-chars="942">Poznal jsem v&nbsp;odulém, pochcaném nejlepším kámošovi zlotřilce Kvitka. Myslel jsem, že&nbsp;cosi takového už&nbsp;neexistuje. Požádal jsem bílou paní, aby mu&nbsp;nalila největší vodku, jakou v&nbsp;bufetu najde. Nebo jsem mu&nbsp;měl dát pěstí? Vždyť bych to&nbsp;už&nbsp;nikdy neumyl…&nbsp;– Pak vstoupil pán s&nbsp;břichem a&nbsp;červenou tváří, v&nbsp;kožené bundě a&nbsp;vyčištěných botách, obešel pult a&nbsp;zmizel s&nbsp;bílou paní v&nbsp;jejím ústraní. Tam nikdo nesmí, tam je&nbsp;nebe, opilci nemají vstup do&nbsp;nebe povolen. Zakázáno!&nbsp;– Zatímco pán v&nbsp;kožené bundě byl s&nbsp;bílou paní v&nbsp;nebi, přicházeli další zákazníci, brali si&nbsp;pivo, otevírali je&nbsp;otvírákem na&nbsp;řetízku, pamatovali si, kolik piva do&nbsp;sebe nalili, aby až&nbsp;bílá paní mezi ně&nbsp;sestoupí, mohli zaplatit.&nbsp;– Když se&nbsp;bílá paní doprovázená tlustým pánem vrátila z&nbsp;ústraní, otevřela mu&nbsp;pivo speciálním otvírákem pro vážené zákazníky, chromovaným, a&nbsp;ochomejtala se&nbsp;kolem něj, otírala se&nbsp;mu&nbsp;ňadry o&nbsp;koženou bundu. Vyčištěné boty toho pána byly teď pošlapané a&nbsp;matné.</span></p>
          <p class="chunk" data-nb-ref-number="23" data-nb-words="77" data-nb-chars="442"><span class="idea" data-nb-ref-number="23" id="idea23" data-nb-words="77" data-nb-chars="442">Obloha padla na&nbsp;krajinu a&nbsp;zavalila ji&nbsp;tmou tmoucí, ve&nbsp;tmě je&nbsp;možné vše. Nastalo ticho, bojíme se&nbsp;promluvit, šoupnout botou, vydat zvuk. Zůstali jsme sami, sami pro sebe; jako kdyby nic nebylo, jako kdyby bylo nic. Ten pán v&nbsp;kožené bundě byl můj spolužák a&nbsp;druhý nejlepší kamarád Bydžovský. Objednal jsem si&nbsp;velkou vodku. Když jsem ji&nbsp;vypil, jako by&nbsp;se&nbsp;mi&nbsp;pročistil zrak a&nbsp;já jsem v&nbsp;té uvadlé obstarožní bufetářce poznal&nbsp;– Zuzičku Zarašovskou.</span></p>
          <p class="chunk" data-nb-ref-number="24" data-nb-words="86" data-nb-chars="491"><span class="idea" data-nb-ref-number="24" id="idea24" data-nb-words="86" data-nb-chars="491">Mám žízeň, Mňau. Moc jsem toho nevypil, vždyť jsem tam byl autem, vždyť už&nbsp;tolik let nepiju, jenom tři vodky, vodečky… Nebo čtyři? Do&nbsp;garáže jsem se&nbsp;trefil, trochu odřený levý přední blatník, to&nbsp;se&nbsp;zalakuje. Ale teď mám žízeň, Mňau. Však ono nic, jednou to&nbsp;nevadí. Einmal ist keinmal, zweimal ist einmal und einmal ist keinmal… Je&nbsp;tu&nbsp;ta&nbsp;flaška slivovice pro stavitele věží, neotevřená, stárne, skrz špunt vyprchává, je&nbsp;jí&nbsp;škoda a&nbsp;já mám žížeň, Mňau. Taky Jameson z&nbsp;Irska tu&nbsp;je, pro Mrkvičku.</span></p>
        </section>
        <section>
          <p class="chunk" data-nb-ref-number="25" data-nb-words="769" data-nb-chars="4412"><span class="idea" data-nb-ref-number="25" id="idea25" data-nb-words="769" data-nb-chars="4412">No&nbsp;co, cococo… co&nbsp;se&nbsp;na&nbsp;mě&nbsp;tak blbě díváš, blbé zvíře… Kdo tě&nbsp;to, kočko, prověřil… pověřil? Jsi snad moje manželka, milenka, družka moje životní? Nejsi, tak mlč, zvíře, jsi zvíře, Mňau. Tak drž tlamu, zvíře, tlamičku. Jenom blbá kočka myšilovka jsi, nic víc. Nemáš ani volební právo, podle zákona jsi věc, ale ty&nbsp;nejsi věc, ty&nbsp;jsi výčitka, Mňau. Ty&nbsp;nejsi Mňau, ty&nbsp;jsi němá výčitka, Mňau. Tak. Němá výčitko, trhni si&nbsp;nohou. Tlapkou… Nebo capkou? Packou. Trhni si&nbsp;packou, Výčitko.&nbsp;– Ty&nbsp;mi&nbsp;nebudeš vykládat, jestli možu nebo nemožu, a&nbsp;s&nbsp;kým možu nebo nemožu, cype. Bo&nbsp;ja&nbsp;možu, kdy chcu a&nbsp;s&nbsp;kym chcu.&nbsp;– Roky sem, roky tam, však jich máme dost. Neboj se, já&nbsp;to&nbsp;zvládám, já&nbsp;vím, kdy mám dost. A&nbsp;nemudruj, nemudruj, mudrlante, radit može každy nad šedesat, anebo kdo byl v&nbsp;Rusku. Máš nad šedesát, Mňau? Nemáš. Bylas v&nbsp;Rusku, Výčitko, nebyla, tak drž tlamu, zvíře. Scher du&nbsp;dich! Vyčítat by&nbsp;mohl eventuáálně, nebo eventuéélně? tatínek, Němá výčitko. Ale tatínek není, tatínek bohužel… Oběsil se&nbsp;na&nbsp;copánku. Už&nbsp;dávno, Mňau, tak dávno, že&nbsp;to&nbsp;ani není pravda, že&nbsp;už&nbsp;se&nbsp;to&nbsp;nepočítá, že&nbsp;už&nbsp;to&nbsp;nikoho nezajímá… Maminka, vyčítat by&nbsp;mohla maminka, určitě by, Němá výčitko, maminka mohla říkat: Tytyty, tytyty! Ale maminka taky bohužel. V&nbsp;blázincu se&nbsp;rozplynula v&nbsp;bláznovství. V&nbsp;Kroměřížu. Proč ju&nbsp;ti&nbsp;cypi zavezli do&nbsp;Kroměříža, když mohla v&nbsp;Opavě, ulice Olomoucká, číslo, číslo ne-zná-mé… Sám si&nbsp;ho&nbsp;upletl. Prý prý prý! Můj tatínek prý upletl copánek. Můj gramlavý tatínek upletl copánek. Padám padám padám, copánek. Jednoho dne byla maminka pryč. Fuč byla, co&nbsp;já&nbsp;vím, kde fuč byla? Jak to&nbsp;mám vědět, Mňau, kde byla, po&nbsp;tolika letech, to&nbsp;je&nbsp;irele-vantní, Němá výčitko, v&nbsp;lázních byla nebo se&nbsp;zdržela u&nbsp;kadeřnice či&nbsp;co… Tolik roků jsem to&nbsp;svinstvo nevzal do&nbsp;huby, tolik roků jsem se&nbsp;nenapil! To&nbsp;nestačí? Zdržela se&nbsp;u&nbsp;švadleny a&nbsp;můj tatínek pletl Ance copánek do&nbsp;školky. To&nbsp;bylo řevu! Za&nbsp;půl hodiny vyhodil hřeben oknem do&nbsp;zahrady, Mňau, a&nbsp;nechal to&nbsp;tak. Můj tatínek si&nbsp;sám ani chleba neukrojil. To&nbsp;vykládáte mně, jeho synovi, že&nbsp;můj tatínek sám natrhal prostěradlo na&nbsp;pruhy, že&nbsp;si&nbsp;můj tatínek, můj, upletl copánek… To&nbsp;vám tak akorát spolknu, cypi.&nbsp;– Aa&nbsp;a&nbsp;Anku dali dodo… dodomova… dosi… do&nbsp;sirot-čin-ce, kurva, protože naše Anka byla sirotek. Ze&nbsp;dne na&nbsp;den. Včera ještě nic, dneska sirotek. A&nbsp;já též. Není to&nbsp;směšné? Tak teď pozor, Němá výčitko! Dododneška sirotek, Mňau, s&nbsp;tím už&nbsp;se&nbsp;nedá nic dělat. Bo&nbsp;jak jsi raz sirotek, je&nbsp;to&nbsp;na&nbsp;furt, s&nbsp;tym nic nenarobiš.&nbsp;– A&nbsp;teď pozor, teď to&nbsp;přijde. Bomba: JUDr.&nbsp;Antonín Bartoš, Antonín Bartoš senior, Antonín Bartoš starší, můj otec, milující tatínek, můj fotr jebal pionýry. Kdyby jebal pionýrky, ale ne, pionýry prý jebal můj tatínek. V&nbsp;bílých košilkách, kurva, s&nbsp;červenými šátky na&nbsp;krku je&nbsp;jebal.&nbsp;– Rudé šátky na&nbsp;slunci hoří jako rozkvetlý vlčí mák a&nbsp;po celé zemi letí píseň za&nbsp;skřivánkem vzhůru do&nbsp;oblak. Tak. Jak se&nbsp;jebou pionýři, Mňau? Tak a&nbsp;tak, sejou mák. Tak se&nbsp;jebou pionýři, tak tak tak. Pio-ný-ry jebal pan doktor Bartoš. Růžolící chlapečky. A&nbsp;ten zkurvysyn Bydžovský svědčil na&nbsp;policii, že&nbsp;když byl pionýrem, JUDr.&nbsp;Antonín Bartoš i&nbsp;jeho jebal, pojebaného Bydžovského, Antonín Bartoš senior. Ab-surd-ní! A&nbsp;ten pojebaný Kvitko jakbysmet.&nbsp;– Žádný soud z&nbsp;toho nebyl, tatínek se&nbsp;ve&nbsp;vazbě pověsil na&nbsp;copánku z&nbsp;prostěradla a&nbsp;celé město bylo auf. Copánek, copánek, copánek… Z&nbsp;roztrhaného prostěradla co? Copánek. Maminka v&nbsp;Kroměříži. Cvokhaus. Ireparabilní stav.&nbsp;– Co&nbsp;ty&nbsp;víš o&nbsp;životě, blbé zvíře! A&nbsp;mě dodo… dodomova nedali, na&nbsp;sirotčinec už&nbsp;jsem byl velký sirotek. Mě&nbsp;vyhnali, hnali a&nbsp;přihnali dodo… Kam? Ano, Mňau, správně, Mňau. Do&nbsp;Spáleného Brennstadtu, Mňau. A&nbsp;já se&nbsp;sem, blbec, zase vracím, ačkoli nemusím. Na&nbsp;staré koleno jak vrah na&nbsp;místo činu, Němá výčitko. Tolik roků nic, a&nbsp;za tolik roků zas jako kdysi… Ožralý jako kkkryka. Anka už&nbsp;má&nbsp;tři vnuky, ani jeden pionýr. Samí piráti. Tak je&nbsp;to, kočko pitomá, pionýrové už&nbsp;nejsou. Pionýr brání mír, pionýrka brání Mirka. Můj tatínek JUDr.&nbsp;Antonín Bartoš starší senior prý, kurva, jebal pionýry… Pionýři, pionýři, malované děti, nasedají do&nbsp;lodiček, jako šipka letí, letí, letí, letí… Můj tatínek… Tohle nemáš, Němá výčitko, že&nbsp;ne? Cosi takového s&nbsp;sebou netaháš, nevláčíš, kočko, životem. No&nbsp;co? Běž chytat myši, zvíře, a&nbsp;nečum tak na&nbsp;mě. Co&nbsp;co&nbsp;co? Tak jsem se&nbsp;ožral, no&nbsp;a? Po&nbsp;tolika letech na&nbsp;suchu to&nbsp;jde, ne? Se&nbsp;Zuzičkou Zarašovskou jsem se&nbsp;a&nbsp;s&nbsp;Bydžovským, mám se&nbsp;snad z&nbsp;toho… A&nbsp;aaa s&nbsp;Kvitkem.&nbsp;– Šibuj, kočko, ven, je&nbsp;tam pěkně!</span></p>
        </section>
        <section>
          <p class="chunk" data-nb-ref-number="26" data-nb-words="200" data-nb-chars="1138"><span class="idea" data-nb-ref-number="26" id="idea26" data-nb-words="200" data-nb-chars="1138">To&nbsp;bylo probuzení! V&nbsp;obývacím pokoji, v&nbsp;pruhovaném křesle, ani do&nbsp;postele jsem se&nbsp;nedoštrachal. A&nbsp;tys mě&nbsp;nezachránila, Mňau. Obě flašky prázdné, ani jsem do&nbsp;ložnice nedolezl. A&nbsp;to jsem si&nbsp;myslel, že&nbsp;se&nbsp;mi&nbsp;to&nbsp;už&nbsp;nikdy nestane. Bylo to&nbsp;horší než kdykoli jindy, pokud si&nbsp;vzpomínám. A&nbsp;jak to&nbsp;bývalo tenkrát zlé. Skončil jsem s&nbsp;tím, abych neumřel hrůzou a&nbsp;sklíčeností. Abych mohl fungovat a&nbsp;probouzet se&nbsp;s&nbsp;čistým svědomím, aby mi&nbsp;chutnalo jíst; abych se&nbsp;nemusel plížit podél zdí, abych se&nbsp;nebál potkat pamětníka mého včerejška. Abych se&nbsp;nemusel bát, že&nbsp;vypustím duši na&nbsp;pochcaném záchodě, na&nbsp;chodníku v&nbsp;psí hromádce. Skončil jsem s&nbsp;tím a&nbsp;začal machrovat: Přestaňte chlastat, ožralkové, kdo vás nutí? Já&nbsp;taky nechlastám! Že&nbsp;se&nbsp;nestydíte, opilci opilí, smrdět kořalkou, zvratky, chcánkama a&nbsp;zoufalstvím!&nbsp;– A&nbsp;je to&nbsp;tu&nbsp;zas. Andělíčku, můj strážníčku, kde se&nbsp;flákáš? Maminko! Proč mě&nbsp;nedržíš za&nbsp;ruku! Bože, jaký já&nbsp;mám strach! Sebe se&nbsp;bojím… Bojím se, že&nbsp;umřu. Ne, bojím se, že&nbsp;až&nbsp;umřu, bude to&nbsp;dál, bude to&nbsp;trvat navěky, navěky budu trvat vyprázdněný v&nbsp;prázdnu nicoty. Není to&nbsp;díra v&nbsp;něčem, je&nbsp;to&nbsp;díra v&nbsp;ničem, nic v&nbsp;nicotě, nic na&nbsp;věky věků. Nic!</span></p>
        </section>
        <section>
          <p class="chunk" data-nb-ref-number="27" data-nb-words="95" data-nb-chars="585"><span class="idea" data-nb-ref-number="27" id="idea27" data-nb-words="95" data-nb-chars="585">Pršet přestalo pozdě večer, mírný větřík rozfoukal mračna, pustil se&nbsp;do&nbsp;sušení trávy a&nbsp;napité země. Zatímco Antonín Bartoš vyspával v&nbsp;křesle svoje třeskuté selhání a&nbsp;přivandrovalá zrzavá kočka Mňau spočívala dekorativně a&nbsp;netečně na&nbsp;opěradle za&nbsp;jeho hlavou, objevily se&nbsp;na&nbsp;obloze hvězdy. Konečně hvězdy po&nbsp;takové době! A&nbsp;pak nad žlebem mezi větvemi stromů vyšlo slunce. Bylo už&nbsp;hodně vysoko, když se&nbsp;Antonín Bartoš probudil, když zjistil, v&nbsp;jakém je&nbsp;stavu, nevěděl, co&nbsp;si&nbsp;počít. Připadalo mu, že&nbsp;to, čeho se&nbsp;dopustil, nelze napravit. Jako by&nbsp;ublížil celému světu. Jako by&nbsp;někoho zabil.</span></p>
          <p class="chunk" data-nb-ref-number="28" data-nb-words="132" data-nb-chars="766"><span class="idea" data-nb-ref-number="28" id="idea28" data-nb-words="132" data-nb-chars="766">Donutil se&nbsp;ke&nbsp;studené sprše. Vzal si&nbsp;čisté prádlo, oblékl se&nbsp;jako do&nbsp;kostela, obul vyblýskané boty a&nbsp;vystoupal na&nbsp;vrchol věže. Na&nbsp;východě viděl siluetu Beskyd, na&nbsp;západě méně zřetelné Jeseníky; obzory na&nbsp;severu a&nbsp;jihu jsou zcela rozmazané, zem tu&nbsp;splývá s&nbsp;oblohou. Dva krkavci&nbsp;– Lukáš s&nbsp;Gábinou? Nejspíš to&nbsp;budou jejich potomci – obletují věž a&nbsp;láskyplně na&nbsp;sebe volají. Věrní sobě až&nbsp;do&nbsp;skonání, človíček na&nbsp;věži je&nbsp;nezajímá. Docela nahoře je&nbsp;prosklená místnost a&nbsp;v&nbsp;ní stojí Antonín Vezekmín, keramický trpaslík v&nbsp;nadživotní velikosti. Dívá se&nbsp;na&nbsp;západ, stále jenom tam, ale není to&nbsp;proto, že&nbsp;se&nbsp;mu&nbsp;Jeseníky líbí víc než Beskydy, není v&nbsp;tom žádný záměr, Vezekmín je&nbsp;neživý a&nbsp;nedokáže se&nbsp;hýbat. Kolem prosklené místnosti je&nbsp;ochoz jako na&nbsp;tvrzi, s&nbsp;bytelným zábradlím.</span></p>
          <p class="chunk" data-nb-ref-number="29" data-nb-words="47" data-nb-chars="276"><span class="idea" data-nb-ref-number="29" id="idea29" data-nb-words="47" data-nb-chars="276">Když se&nbsp;Antonín Bartoš naklonil, viděl pod sebou kolem věže dláždění z&nbsp;břidlice a&nbsp;betonu, vypadá jako řez tlačenkou. A&nbsp;potom trávník, už&nbsp;by&nbsp;potřeboval posekat. Kdyby se&nbsp;Antonín předklonil trochu víc, mohl by&nbsp;přepadnout, a&nbsp;to by&nbsp;to&nbsp;dopadlo! Na&nbsp;břidlici a&nbsp;beton, z&nbsp;takové výšky!</span></p>
          <p class="chunk" data-nb-ref-number="30" data-nb-words="250" data-nb-chars="1703"><span class="idea" data-nb-ref-number="30" id="idea30" data-nb-words="250" data-nb-chars="1703">Lukáš s&nbsp;Gábinou zakrákorali hlasitě, možná radostně, možná znepokojeně. Upoutali Antonínovu pozornost. Sledoval je, jak uhánějí vzduchem k&nbsp;východu, Lukáš o&nbsp;několik délek před Gábinou. Nebo Gábina před Lukášem? U&nbsp;krkavců v&nbsp;letu se&nbsp;pohlaví a&nbsp;věk těžko rozlišuje. Ptáci zmizeli v&nbsp;oslnivém kotouči, do&nbsp;nějž bez očazeného sklíčka není radno patřiti, ani tečky po&nbsp;nich nezbyly. Antonín se&nbsp;zahleděl znovu dolů, do&nbsp;břidličné tlačenky a&nbsp;na pampelišky, začínaly se&nbsp;po&nbsp;dešti a&nbsp;pošmournu uplynulých dnů rozevírat&nbsp;– některé oslnivě žluté, mnohé už&nbsp;po&nbsp;proměně, načechrané bílé koule z&nbsp;pápěří. Antonín zaslechl hudbu. Zprvu jí&nbsp;nevěnoval pozornost v&nbsp;domnění, že&nbsp;místní rozhlas oznámí obyvatelům Spáleného a&nbsp;přilehlých obcí, že&nbsp;v&nbsp;superhyper­megamarketu mají zlevněné jogurty Yogobello s&nbsp;kousky opravdového ovoce. O&nbsp;sedmdesát haléřů kelímek! Ale taková hudba to&nbsp;nebyla, bylo to&nbsp;Real the Blues, sólo na&nbsp;sopransaxofon. Zvedl hlavu, na&nbsp;modrém nebi nad ním, přímo proti slunci kotvil Modrý smíšek obletovaný dvěma krkavci. Kotva byla zabodnutá ve&nbsp;skvrně nedovyvinuté trávy, která zbyla po&nbsp;uskladněném materiálu na&nbsp;stavbu věže. Viděl nad sebou lodní kýl, omšelý trup ohlazený vichřicemi. Přímo nad Antonínovou hlavou se&nbsp;z&nbsp;lodního boku zvolna spouštěl provazový žebřík. U&nbsp;zábradlí se&nbsp;tísnili Lapuťané ve&nbsp;špatně střižených oděvech zdobených hudebními nástroji a&nbsp;nebeskými tělesy, chrastili měchuřinami naplněnými hrachem a&nbsp;drobnými kamínky, mezi Lapuťany zahlédl Antonín taky Vladislávka Rause v&nbsp;pruhovaném kulichu s&nbsp;otcem Vladislavem, vynálezcem perpetua mobile, pana Frosta, profesora Zarašovského s&nbsp;vlaštovkami obletujícími jeho šedivou hlavu, a&nbsp;pokud ho&nbsp;nešálil zrak, uviděl tam také oba svoje rodiče radostně se&nbsp;usmívající.</span></p>
          <p class="chunk" data-nb-ref-number="31" data-nb-words="10" data-nb-chars="65"><span class="idea" data-nb-ref-number="31" id="idea31" data-nb-words="10" data-nb-chars="65">„Už můžeš, Toníku, dneska ti&nbsp;neucukneme!“ volali na&nbsp;něj Lapuťané.</span></p>
          <p class="chunk" data-nb-ref-number="32" data-nb-words="64" data-nb-chars="419"><span class="idea" data-nb-ref-number="32" id="idea32" data-nb-words="64" data-nb-chars="419">Antonín zamával na&nbsp;rozloučenou trpaslíku Vezekmínovi a&nbsp;ten mu&nbsp;na&nbsp;rozloučenou pokynul hlavou, usmál se&nbsp;na&nbsp;něj souhlasně. Antonín Bartoš ve&nbsp;svátečních šatech se&nbsp;chytil provazového žebříku a&nbsp;s&nbsp;obtížemi začal šplhat vzhůru po&nbsp;způsobu akrobatů, jak to&nbsp;odkoukal v&nbsp;cirkusu Bouda. Není snadné pro letitého neartistu šplhat po&nbsp;volně zavěšeném provazovém žebříku. Sotva zdolal několik příček, zaryly se&nbsp;mu&nbsp;do&nbsp;nohou kočičí drápky.</span></p>
          <p class="chunk" data-nb-ref-number="33" data-nb-words="43" data-nb-chars="278"><span class="idea" data-nb-ref-number="33" id="idea33" data-nb-words="43" data-nb-chars="278">„Au! Neblázni, Mňau, slez dolů,“ řekl kočce přes rameno. Mňau však nedbala, vyšplhala po&nbsp;zádech a&nbsp;uvelebila se&nbsp;mu&nbsp;za&nbsp;krkem po&nbsp;způsobu kožešinových límců. „Tohle není pro kočky, tohle je&nbsp;navždycky!“ rozmlouval jí&nbsp;tu&nbsp;pošetilost Antonín. „Ještě jsi mladinká, ani koťátka’s neměla…“</span></p>
          <p class="chunk" data-nb-ref-number="34" data-nb-words="17" data-nb-chars="108"><span class="idea" data-nb-ref-number="34" id="idea34" data-nb-words="17" data-nb-chars="108">„Na pořádné lodi mívají lodního kocoura,“ řekla Mňau. „Pročpak by&nbsp;na&nbsp;Modrém smíšku nemohli mít lodní kočku?“</span></p>
          <p class="chunk" data-nb-ref-number="35" data-nb-words="30" data-nb-chars="190"><span class="idea" data-nb-ref-number="35" id="idea35" data-nb-words="30" data-nb-chars="190">Dá&nbsp;se&nbsp;proti takovému argumentu něco namítnout?&nbsp;– Kotva se&nbsp;zdvihla, se&nbsp;skřípotem stoupala vzhůru, Antonín Bartoš se&nbsp;zrzavou kočkou za&nbsp;krkem se&nbsp;přehoupl přes zábradlí na&nbsp;palubu Modrého smíška.</span></p>
        </section>
        <section>
          <p class="chunk" data-nb-ref-number="36" data-nb-words="6" data-nb-chars="37"><span class="idea" data-nb-ref-number="36" id="idea36" data-nb-words="6" data-nb-chars="37">Dopsáno ve&nbsp;Vlkovicích 19.&nbsp;května&nbsp;2010</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./jen_smouha_po_nebi_026.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>