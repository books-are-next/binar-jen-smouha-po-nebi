<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="VI">
    <meta name="apple-mobile-web-app-capable" content="yes">
    <title>VI</title>
    <link rel="stylesheet" href="./style/style.min.css" media="screen" integrity="sha256-AqRi5WZDJKrL/wsJzC4Oi6o77qkJtfT6t3Uy7q+WPzY=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Ivan Binar: Jen šmouha po nebi">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Jen šmouha po nebi">
    <meta property="og:title" content="Jen šmouha po nebi">
    <meta property="og:type" content="book">
    <meta property="og:book:author" content="Ivan Binar">
    <meta property="twitter:title" content="Ivan Binar: Jen šmouha po nebi">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./jen_smouha_po_nebi_011.html">
    <link rel="next" href="./jen_smouha_po_nebi_013.html">
    <meta name="nb-order" content="8">
    <link rel="self" href="jen_smouha_po_nebi_012.html">
    <meta name="nb-identifier" content="binar-jen-smouha-po-nebi-6f7293f">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3683" data-nb-chars="22161">
    <nav role="doc-toc">
      <ul class="plain section">
        <li><a href="jen_smouha_po_nebi_007.html">I</a></li>
        <li><a href="jen_smouha_po_nebi_008.html">II</a></li>
        <li><a href="jen_smouha_po_nebi_009.html">III</a></li>
        <li><a href="jen_smouha_po_nebi_010.html">IV</a></li>
        <li><a href="jen_smouha_po_nebi_011.html">V</a></li>
        <li><a href="jen_smouha_po_nebi_012.html">VI</a></li>
        <li><a href="jen_smouha_po_nebi_013.html">VII</a></li>
        <li><a href="jen_smouha_po_nebi_014.html">VIII</a></li>
        <li><a href="jen_smouha_po_nebi_015.html">IX</a></li>
        <li><a href="jen_smouha_po_nebi_016.html">X</a></li>
        <li><a href="jen_smouha_po_nebi_017.html">XI</a></li>
        <li><a href="jen_smouha_po_nebi_018.html">XII</a></li>
        <li><a href="jen_smouha_po_nebi_019.html">XIII</a></li>
        <li><a href="jen_smouha_po_nebi_020.html">XIV</a></li>
        <li><a href="jen_smouha_po_nebi_021.html">XV</a></li>
        <li><a href="jen_smouha_po_nebi_022.html">XVI</a></li>
        <li><a href="jen_smouha_po_nebi_023.html">XVII</a></li>
        <li><a href="jen_smouha_po_nebi_024.html">XVIII</a></li>
        <li><a href="jen_smouha_po_nebi_025.html">XIX</a></li>
        <li><a href="jen_smouha_po_nebi_026.html">Ediční poznámka</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./jen_smouha_po_nebi_011.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">VI</span></h1>
        <section>
          <p class="chunk" data-nb-ref-number="2" data-nb-words="88" data-nb-chars="555"><span class="idea" data-nb-ref-number="2" id="idea2" data-nb-words="88" data-nb-chars="555">Jakýsi podivín nasázel na&nbsp;palouku v&nbsp;lese u&nbsp;potoka záhon bledulí. Stojí tam jak rota vojáků při nástupu k&nbsp;rozchodu do&nbsp;zaměstnání. Rozkvetly všecky, bílé báně sklánějí k&nbsp;zemi, v&nbsp;prořídlém lese jsou neokázale půvabné, u&nbsp;potoka jim to&nbsp;sluší. Snad žádný desátník nezavelí, aby odpochodovaly někam na&nbsp;cvičák. Zima ještě neodešla docela, zbytky sněhových jazyků olizují zastíněná místa na&nbsp;severních stráních, zrnitý firn s&nbsp;umouněným povrchem se&nbsp;krčí v&nbsp;příkopu a&nbsp;pozvolna se&nbsp;scvrkává, choulí se, aby ho&nbsp;nebylo vidět, aby ho&nbsp;rota bledulí nezahlédla a&nbsp;nepostřílela.</span></p>
          <p class="chunk" data-nb-ref-number="3" data-nb-words="106" data-nb-chars="605"><span class="idea" data-nb-ref-number="3" id="idea3" data-nb-words="106" data-nb-chars="605">Nahoře v&nbsp;pokoji s&nbsp;křeslem a&nbsp;zrzavou kočkou Mňau se&nbsp;zvolna probouzejí loňské mouchy a&nbsp;ještě rozespalé vylézají ze&nbsp;škvíry mezi okenním rámem a&nbsp;oknem. Rád bych si&nbsp;poslechl, co&nbsp;si&nbsp;přitom povídají, jaké mají plány do&nbsp;nastávající sezony. Jenže to&nbsp;bych si&nbsp;musel nejprve jako Jiřík z&nbsp;pohádky uloupnout kousek z&nbsp;hada upečeného pro krále a&nbsp;pak si&nbsp;nést následky. Nejspíš by&nbsp;mi&nbsp;pověděly, jak se&nbsp;dá&nbsp;v&nbsp;úzké štěrbině přežít zima. Určitě by&nbsp;mi&nbsp;neprozradily, co&nbsp;mají za&nbsp;lubem letos v&nbsp;létě. Tyhle nejspíš pochcípají a&nbsp;vylíhnou se&nbsp;jiné.&nbsp;– Kdybych uměl po&nbsp;kočkovsku, Mňau, popovídali bychom si&nbsp;líp, než si&nbsp;teď spolu povídáme?</span></p>
          <p class="chunk" data-nb-ref-number="4" data-nb-words="74" data-nb-chars="444"><span class="idea" data-nb-ref-number="4" id="idea4" data-nb-words="74" data-nb-chars="444">Napadlo mě, že&nbsp;bych si&nbsp;měl nechat udělat pořádný projekt od&nbsp;renomovaného architekta. Doporučili mi&nbsp;Poštovnu, umí prý to&nbsp;báječně se&nbsp;dřevem. A&nbsp;tak jsem si&nbsp;u&nbsp;něj objednal věž, ale ne&nbsp;ze&nbsp;slonoviny, abych se&nbsp;do&nbsp;ní&nbsp;uzavíral před světem, chci po&nbsp;Poštovnovi projekt vyhlídkové věže, abych dohlédl za&nbsp;obzor, abych lépe viděl, jak Lukáš s&nbsp;Gábinou tančí po&nbsp;obloze svatební tanec krkavců. Abych nepropásl Modrého smíška, až&nbsp;zas někdy propluje nad Spáleným.</span></p>
        </section>
        <section>
          <p class="chunk" data-nb-ref-number="5" data-nb-words="51" data-nb-chars="290"><span class="idea" data-nb-ref-number="5" id="idea5" data-nb-words="51" data-nb-chars="290">Probudil jsem se&nbsp;v&nbsp;bruslařské klubovně a&nbsp;popadla mě&nbsp;hrůza. Zděsil jsem se&nbsp;prázdna, jež se&nbsp;mi&nbsp;rozprostřelo v&nbsp;duši. Zhrozil jsem se&nbsp;představy, že&nbsp;tady končím a&nbsp;nevím, je-li nějaké tam. Není…&nbsp;– Tady byl Vladislávek; seděl na&nbsp;stole a&nbsp;klátil nohama. Když jsem zaúpěl, seskočil a&nbsp;přinesl mi&nbsp;vodu.</span></p>
          <p class="chunk" data-nb-ref-number="6" data-nb-words="8" data-nb-chars="45"><span class="idea" data-nb-ref-number="6" id="idea6" data-nb-words="8" data-nb-chars="45">„Žíža, co?“ řekl a&nbsp;rozřehnil se&nbsp;jako obvykle.</span></p>
          <p class="chunk" data-nb-ref-number="7" data-nb-words="49" data-nb-chars="292"><span class="idea" data-nb-ref-number="7" id="idea7" data-nb-words="49" data-nb-chars="292">„Žíža,“ řekl jsem a&nbsp;došlo mi, že&nbsp;ještě nekončím, mám-li žízeň a&nbsp;je-li tu&nbsp;Vladislávek, dvě hmatatelné jistoty. Voda nepomáhala. Voda byla málo, i&nbsp;když jí&nbsp;bylo dost, Vladislávek ji&nbsp;nosil po&nbsp;půllitrech, naplnil jsem se, až&nbsp;přetékala, až&nbsp;ze&nbsp;mne vytékala levým koutkem úst. Žíznil jsem po&nbsp;Zuzičce.</span></p>
          <p class="chunk" data-nb-ref-number="8" data-nb-words="103" data-nb-chars="558"><span class="idea" data-nb-ref-number="8" id="idea8" data-nb-words="103" data-nb-chars="558">Až&nbsp;dosud jsem si&nbsp;myslel, že&nbsp;je&nbsp;mi&nbsp;lhostejná; že&nbsp;to&nbsp;podstatné se&nbsp;už&nbsp;mezi námi odehrálo tenkrát, když jsem jí&nbsp;kreslil prasátko s&nbsp;kníry. S&nbsp;kníry od&nbsp;povidel. A&nbsp;ona docela maličká se&nbsp;smála, až&nbsp;se&nbsp;za&nbsp;bříško popadala, u&nbsp;Zarašovských nebo u&nbsp;nás pod stolem. Bylo to&nbsp;před lety letoucími, za&nbsp;normálních poměrů. Ale jaké poměry jsou normální? Snad byla tenkrát válka či&nbsp;co, ale ta&nbsp;se&nbsp;nás netýkala. Aťsi byla válka, děti si&nbsp;toho ani nevšimly. Když bylo po&nbsp;ní, Zuzičku přestalo bavit moje prasátko a&nbsp;mě přestala bavit Zuzička. Byla ještě malá a&nbsp;já už&nbsp;jsem byl tuze veliký.</span></p>
          <p class="chunk" data-nb-ref-number="9" data-nb-words="5" data-nb-chars="34"><span class="idea" data-nb-ref-number="9" id="idea9" data-nb-words="5" data-nb-chars="34">„Líbí se&nbsp;ti&nbsp;Zuzička, Vladislávku?“</span></p>
          <p class="chunk" data-nb-ref-number="10" data-nb-words="35" data-nb-chars="218"><span class="idea" data-nb-ref-number="10" id="idea10" data-nb-words="35" data-nb-chars="218">„Zuzička líbí, pěkná,“ řekl Vladislávek a&nbsp;vůbec se&nbsp;přitom nesmál. Zvážněl najednou, jako by&nbsp;šlo o&nbsp;cosi významného, otočil se&nbsp;ke&nbsp;mně zády. Popadl půllitrovou sklenici a&nbsp;odběhl pro další vodu na&nbsp;moji neuhasitelnou žízeň.</span></p>
          <p class="chunk" data-nb-ref-number="11" data-nb-words="206" data-nb-chars="1145"><span class="idea" data-nb-ref-number="11" id="idea11" data-nb-words="206" data-nb-chars="1145">Jenže já&nbsp;už&nbsp;jsem žádnou vodu nechtěl, Mňau, voda mou žízeň uhasit nemohla. Byl jsem už&nbsp;dostatečně dospělý… A&nbsp;nic. O&nbsp;lásce a&nbsp;milování jsem jenom četl a&nbsp;viděl ji&nbsp;u&nbsp;jiných, mě&nbsp;nepotkala. Na&nbsp;ženách jsem mohl oči nechat, všechny byly pěkné, ale co&nbsp;to&nbsp;bylo platné? Ostatně ve&nbsp;Spáleném jich ani moc nebylo. Ta, která mě&nbsp;navštěvovala ve&nbsp;spánku, neměla tvář; byla to&nbsp;dychtivě očekávaná noční můra. Přisála se&nbsp;mi&nbsp;na&nbsp;zpocené tělo a&nbsp;vzápětí zase odešla. Jen trapný pocit po&nbsp;ní&nbsp;zbyl a&nbsp;vlhká skvrna.&nbsp;– Hnán pudem toužil jsem po&nbsp;ženě jako každý samec po&nbsp;samici a&nbsp;bál se, že&nbsp;už&nbsp;je&nbsp;po&nbsp;dvanácté a&nbsp;já nejsem úplný, že&nbsp;jsem cosi zmeškal, co&nbsp;už&nbsp;nejde dohonit. Aspoň jednou, přál jsem si, jedinkrát, a&nbsp;pak třeba umřít. Zuzička vůbec nebyla ve&nbsp;hře. Nevnímal jsem ji&nbsp;jako ženu přicházející v&nbsp;úvahu, ačkoli jí&nbsp;do&nbsp;ženy nic nechybělo. Pro mne zůstala holčičkou z&nbsp;besídky na&nbsp;zahradě. Když se&nbsp;objevila mezi námi nepřáteli lidu, vězela v&nbsp;ledové kře, jako by&nbsp;nežila, jako by&nbsp;byla krásnou věcí. Není divu, že&nbsp;s&nbsp;takovou přečkala bez zjevné újmy i&nbsp;řádění nájezdníků v&nbsp;šatníku paní Tlachové; Bydžovský pochopil a&nbsp;vycouval, s&nbsp;kusem ledu si&nbsp;neporadí ani ke&nbsp;všemu odhodlaný násilník.</span></p>
          <p class="chunk" data-nb-ref-number="12" data-nb-words="41" data-nb-chars="245"><span class="idea" data-nb-ref-number="12" id="idea12" data-nb-words="41" data-nb-chars="245">Jenže včera odpoledne na&nbsp;přírodním kluzišti ve&nbsp;Spáleném došlo k&nbsp;proměně. Led roztál a&nbsp;z&nbsp;něj se&nbsp;vyloupla živoucí dívka. A&nbsp;já, Mňau, nedostudovaný gymnazista Antonín Bartoš, jsem se&nbsp;zamiloval. V&nbsp;tu ránu! Se&nbsp;vším všudy jsem se&nbsp;do&nbsp;Zuzičky zamiloval.</span></p>
        </section>
        <section>
          <p class="chunk" data-nb-ref-number="13" data-nb-words="291" data-nb-chars="1723"><span class="idea" data-nb-ref-number="13" id="idea13" data-nb-words="291" data-nb-chars="1723">Tento sen, Mňau, je&nbsp;mi&nbsp;z&nbsp;duše protivný. Je&nbsp;nepříjemný, kousavý a&nbsp;pichlavý, zadírá se&nbsp;do&nbsp;mne, jako bych se&nbsp;prodíral uschlým trnkovým křoviskem. Nejraději bych na&nbsp;něj zapomněl, ale nemohu, pořád se&nbsp;vrací. Je&nbsp;tu&nbsp;zas, jako bych mu&nbsp;něco dlužil; něco významného, nač nelze zapomenout, co&nbsp;ze&nbsp;mne musí vyrazit. Je&nbsp;žlutý, místy doběla rozžhavený, plný písku: jemňoučkého jak pudr v&nbsp;pudřence, ale i&nbsp;hrubého, ze&nbsp;zrnek podobných zadečkům lesních mravenců. Všude kolem jsou špičaté skleněné střepy a&nbsp;suchý vítr na&nbsp;ně&nbsp;píská, válejí se&nbsp;tu&nbsp;rozlámané žiletky, rezavé i&nbsp;docela nové, lesklé, čepele nožů, dýk a&nbsp;mečů ční mezi trny. Brodím se&nbsp;žlutou řekou bez vody, brodím se&nbsp;rozpáleným pískem plným žlutých mravenců s&nbsp;čerstvě nabroušenými kusadly, písek mám v&nbsp;očích, zalézá pod víčka a&nbsp;pálí, písek mám v&nbsp;ústech, skřípe mezi zuby, drtím ho, ale nerozdrtím, zuby se&nbsp;lámou na&nbsp;střepiny, vyndávám je&nbsp;z&nbsp;úst, jsou obludně velké, jako kameny. Házím kameny do&nbsp;písečné řeky, utápějí se&nbsp;v&nbsp;písku, na&nbsp;hladině se&nbsp;dělají kola, písek vystříkne až&nbsp;ke&nbsp;slunci a&nbsp;snáší se&nbsp;na&nbsp;mne, zahryzává se&nbsp;mi&nbsp;pod kůži. Na&nbsp;břehu stojí chatrč, klec sestavená z&nbsp;vybělených bidel zbavených kůry, s&nbsp;šustivou doškovou střechou. Škvírami mezi bidly je&nbsp;vidět dovnitř i&nbsp;skrz až&nbsp;do&nbsp;lesa, odkud bidla pocházejí, do&nbsp;lesa ostrévek bez jehličí a&nbsp;bez listí, s&nbsp;vysušenými hnízdy uprchlých veverek a&nbsp;odlétnuvších ptáků. V&nbsp;kuchyni na&nbsp;hambalku sedí pěnice a&nbsp;pěje píseň dokola okolo stolalala, špičatou píseň o&nbsp;bodláku.&nbsp;– Jestli to&nbsp;bude pokračovat, nevydržím. Jenže ono to&nbsp;pokračuje písečnou bouří. Chci utéct, ale nemůžu vytáhnout nohy z&nbsp;písčiny, drží mě&nbsp;tam myrmeleon Ťutínek a&nbsp;kusadly kouskuje levou nohu na&nbsp;padrť. Ještě mám pravou, ale co&nbsp;dál? Jak teď, o&nbsp;jedné noze, z&nbsp;takového snu uprchnout?</span></p>
        </section>
        <section>
          <p class="chunk" data-nb-ref-number="14" data-nb-words="114" data-nb-chars="675"><span class="idea" data-nb-ref-number="14" id="idea14" data-nb-words="114" data-nb-chars="675">Přišlo jaro do&nbsp;Spáleného. Pan Raus vyndal špunt z&nbsp;kluziště, roztátý led vytekl podzemní strouhou do&nbsp;řeky a&nbsp;na dně mělké nádrže se&nbsp;rozklikatil potůček, kolem něj se&nbsp;začala drát ze&nbsp;země tráva a&nbsp;všelijaké bejlí, vykvetly petrklíče a&nbsp;blatouchy. Ptactvo se&nbsp;začalo shánět po&nbsp;stavebním materiálu na&nbsp;hnízda, aby mělo kam snášet. Naši krkavci&nbsp;– Lukáš s&nbsp;Gábinou – měli postaveno už&nbsp;dávno, taková je&nbsp;výhoda monogamního vztahu. Bydleli ve&nbsp;věži u&nbsp;svatého Antoníčka, aby na&nbsp;ně&nbsp;za&nbsp;deště nepršelo. Stačilo jen vyspravit šrámy po&nbsp;kruté zimě, a&nbsp;mohla se&nbsp;klást vejce. Ale než k&nbsp;tomu dojde, ještě je&nbsp;třeba uspořádat milostný krkavčí let naplněný láskyplnými sonety. Lukáš s&nbsp;Gábinou vědí jak žít.</span></p>
          <p class="chunk" data-nb-ref-number="15" data-nb-words="154" data-nb-chars="932"><span class="idea" data-nb-ref-number="15" id="idea15" data-nb-words="154" data-nb-chars="932">Přírodou kolem Spáleného zurčely jarní vody, slévaly se&nbsp;do&nbsp;potůčků, hrčely mezi bezy, z&nbsp;mezí se&nbsp;hrnuly do&nbsp;potoka a&nbsp;potokem posbírány vlévaly se&nbsp;do&nbsp;řeky. Podběly a&nbsp;rozrazily prorazily zemskou kůru a&nbsp;vyrazily na&nbsp;světlo světa. Pes podobný lišce, aniž byl vyhnán, rozhodl se&nbsp;pro tulácký život. Opustil Muciškovy a&nbsp;potloukal se&nbsp;Spáleným od&nbsp;ničeho k&nbsp;ničemu: v&nbsp;neobydlených příbytcích a&nbsp;v&nbsp;kanálech lovil potkany, v&nbsp;polích vybíral z&nbsp;pelíšků zajíčky březňáčky, z&nbsp;nouze se&nbsp;hrabal v&nbsp;odpadcích, ale nezvlčil docela. Když ho&nbsp;lovecké a&nbsp;sběračské štěstí opustilo a&nbsp;v&nbsp;břiše se&nbsp;mu&nbsp;honil vítr, vracel se&nbsp;domů, do&nbsp;knihkupectví. Lísal se&nbsp;k&nbsp;těm, které opustil, loudil žvanec po&nbsp;Soni a&nbsp;Věrce, a&nbsp;pokaždé se&nbsp;mu&nbsp;dostalo; někdy to&nbsp;byly útroby z&nbsp;čerstvě vykuchaného králíka, většinou zbytky od&nbsp;oběda: studené brambory se&nbsp;zatuhlou omáčkou, knedlík, polívka se&nbsp;škraloupem a&nbsp;hromádkou kmínu u&nbsp;dna, od&nbsp;večeře kosti. K&nbsp;tomu pohlazení dvěma něžnýma ženskýma rukama:</span></p>
          <p class="chunk" data-nb-ref-number="16" data-nb-words="6" data-nb-chars="42"><span class="idea" data-nb-ref-number="16" id="idea16" data-nb-words="6" data-nb-chars="42">„Nechtěl by&nbsp;ses vrátit, Dulino, natrvalo?“</span></p>
          <p class="chunk" data-nb-ref-number="17" data-nb-words="1" data-nb-chars="10"><span class="idea" data-nb-ref-number="17" id="idea17" data-nb-words="1" data-nb-chars="10">„Nechtěl!“</span></p>
          <p class="chunk" data-nb-ref-number="18" data-nb-words="53" data-nb-chars="329"><span class="idea" data-nb-ref-number="18" id="idea18" data-nb-words="53" data-nb-chars="329">Jeho bývalému pánovi se&nbsp;takové pozornosti nedostávalo. Miloš Muciška, básník a&nbsp;knihkupec, byl odvržen. – Takový to&nbsp;býval šťastný pár! Taková to&nbsp;bývala krásná rodinka: muž, žena, dítě a&nbsp;pes; takové to&nbsp;bývalo krásné manželství: básník, múza, plod jejich lásky a&nbsp;věrný přítel… Stačilo jedno mrazivé odpoledne, a&nbsp;po všem je, po&nbsp;všem…</span></p>
          <p class="chunk" data-nb-ref-number="19" data-nb-words="5" data-nb-chars="30"><span class="idea" data-nb-ref-number="19" id="idea19" data-nb-words="5" data-nb-chars="30">„Nemohl bych se&nbsp;vrátit, Soňo?“</span></p>
          <p class="chunk" data-nb-ref-number="20" data-nb-words="1" data-nb-chars="9"><span class="idea" data-nb-ref-number="20" id="idea20" data-nb-words="1" data-nb-chars="9">„Nemohl!“</span></p>
          <p class="chunk" data-nb-ref-number="21" data-nb-words="42" data-nb-chars="251"><span class="idea" data-nb-ref-number="21" id="idea21" data-nb-words="42" data-nb-chars="251">Miloš Muciška se&nbsp;potloukal Spáleným od&nbsp;ničeho k&nbsp;ničemu. Cosi se&nbsp;přihodilo, co&nbsp;se&nbsp;přihodit nemělo. Cosi špatného se&nbsp;stalo, Soňa Mucišková naházela veškeré Muciškovo šatstvo do&nbsp;velkého kufru a&nbsp;ten postavila na&nbsp;zápraží.&nbsp;– Než k&nbsp;tomu došlo, událo se&nbsp;toto:</span></p>
          <p class="chunk" data-nb-ref-number="22" data-nb-words="145" data-nb-chars="927"><span class="idea" data-nb-ref-number="22" id="idea22" data-nb-words="145" data-nb-chars="927">Nazítří poté, co&nbsp;se&nbsp;odehrálo krasobruslení, probudil se&nbsp;Miloš Muciška v&nbsp;manželské posteli po&nbsp;knihkupci Hermannu Büchlerovi a&nbsp;jeho ženě Hildegard sám. Peřina vedle něj splývala nepoužitá, studená a&nbsp;nepřátelská. Muciška to&nbsp;nechápal. Zřejmě si&nbsp;přivstala, včera nestačila zabít králíka ke&nbsp;svátečnímu obědu a&nbsp;teď to&nbsp;dohání: nebo zkouší Věrku z&nbsp;nepravidelných sloves. Taky by&nbsp;mohly hledat zaběhnutého Dulinu… Vyhrabal se&nbsp;z&nbsp;postele, vyčistil zuby a&nbsp;oholil se&nbsp;nedělní žiletkou. V&nbsp;županu knihkupce Büchlera vstoupil do&nbsp;kuchyně. Jeho manželka Soňa, tichá jako myška, stála u&nbsp;stolu a&nbsp;v&nbsp;zelené míse hnětla z&nbsp;králičích jater, vejce a&nbsp;strouhanky knedlíčky do&nbsp;polévky. Jako každou neděli. Muciškovy útroby zalila vlna manželského štěstí. Všechno je&nbsp;v&nbsp;pořádku, všechno je, jak má&nbsp;být. Ale ne&nbsp;tak docela: Soně kanuly z&nbsp;očí slzy a&nbsp;mísily se&nbsp;s&nbsp;materiálem na&nbsp;polévkovou zavářku. Z&nbsp;chodby sem doléhal pravidelný dupot Věrčiných skoků přes švihadlo.</span></p>
          <p class="chunk" data-nb-ref-number="23" data-nb-words="8" data-nb-chars="45"><span class="idea" data-nb-ref-number="23" id="idea23" data-nb-words="8" data-nb-chars="45">„Stalo se&nbsp;ti&nbsp;něco?“ zeptal se&nbsp;pozorný manžel.</span></p>
          <p class="chunk" data-nb-ref-number="24" data-nb-words="2" data-nb-chars="8"><span class="idea" data-nb-ref-number="24" id="idea24" data-nb-words="2" data-nb-chars="8">„Co by…“</span></p>
          <p class="chunk" data-nb-ref-number="25" data-nb-words="10" data-nb-chars="58"><span class="idea" data-nb-ref-number="25" id="idea25" data-nb-words="10" data-nb-chars="58">„Tak proč ti&nbsp;tekou slzy, ženo má, do&nbsp;játrových knedlíčků?“</span></p>
          <p class="chunk" data-nb-ref-number="26" data-nb-words="2" data-nb-chars="12"><span class="idea" data-nb-ref-number="26" id="idea26" data-nb-words="2" data-nb-chars="12">„To cibule.“</span></p>
          <p class="chunk" data-nb-ref-number="27" data-nb-words="5" data-nb-chars="35"><span class="idea" data-nb-ref-number="27" id="idea27" data-nb-words="5" data-nb-chars="35">„Aha. Jaká cibule? Žádnou nevidím.“</span></p>
          <p class="chunk" data-nb-ref-number="28" data-nb-words="4" data-nb-chars="14"><span class="idea" data-nb-ref-number="28" id="idea28" data-nb-words="4" data-nb-chars="14">„Už je&nbsp;v&nbsp;tom.“</span></p>
          <p class="chunk" data-nb-ref-number="29" data-nb-words="5" data-nb-chars="33"><span class="idea" data-nb-ref-number="29" id="idea29" data-nb-words="5" data-nb-chars="33">„Aha.&nbsp;– V&nbsp;játrových knedlíčkách?“</span></p>
          <p class="chunk" data-nb-ref-number="30" data-nb-words="1" data-nb-chars="5"><span class="idea" data-nb-ref-number="30" id="idea30" data-nb-words="1" data-nb-chars="5">„Ne.“</span></p>
          <p class="chunk" data-nb-ref-number="31" data-nb-words="5" data-nb-chars="19"><span class="idea" data-nb-ref-number="31" id="idea31" data-nb-words="5" data-nb-chars="19">„Aha.&nbsp;– Tak v&nbsp;čem?“</span></p>
          <p class="chunk" data-nb-ref-number="32" data-nb-words="29" data-nb-chars="152"><span class="idea" data-nb-ref-number="32" id="idea32" data-nb-words="29" data-nb-chars="152">„V&nbsp;očích, Muciško, v&nbsp;mých ubohých očích je&nbsp;metrák cibule, dva metráky, tři, za&nbsp;ty&nbsp;roky. A&nbsp;já nevím, co&nbsp;si&nbsp;počít. Třeba se&nbsp;mi&nbsp;podaří tu&nbsp;cibuli vyplakat.“</span></p>
          <p class="chunk" data-nb-ref-number="33" data-nb-words="2" data-nb-chars="17"><span class="idea" data-nb-ref-number="33" id="idea33" data-nb-words="2" data-nb-chars="17">„Počkej, počkej…“</span></p>
          <p class="chunk" data-nb-ref-number="34" data-nb-words="4" data-nb-chars="27"><span class="idea" data-nb-ref-number="34" id="idea34" data-nb-words="4" data-nb-chars="27">„Nepočkám. Už&nbsp;jsem čekala.“</span></p>
          <p class="chunk" data-nb-ref-number="35" data-nb-words="3" data-nb-chars="18"><span class="idea" data-nb-ref-number="35" id="idea35" data-nb-words="3" data-nb-chars="18">„Já ti&nbsp;nerozumím…“</span></p>
          <p class="chunk" data-nb-ref-number="36" data-nb-words="7" data-nb-chars="41"><span class="idea" data-nb-ref-number="36" id="idea36" data-nb-words="7" data-nb-chars="41">„Není třeba! Hlavně že&nbsp;rozumíš sám sobě.“</span></p>
          <p class="chunk" data-nb-ref-number="37" data-nb-words="1" data-nb-chars="5"><span class="idea" data-nb-ref-number="37" id="idea37" data-nb-words="1" data-nb-chars="5">„No…“</span></p>
          <p class="chunk" data-nb-ref-number="38" data-nb-words="19" data-nb-chars="104"><span class="idea" data-nb-ref-number="38" id="idea38" data-nb-words="19" data-nb-chars="104">„Důležité je, abys byl šťastný. Aby se&nbsp;ti&nbsp;dařilo, barde. Aby ti&nbsp;šly rýmy hezky svižně od&nbsp;huby, blbečku.“</span></p>
          <p class="chunk" data-nb-ref-number="39" data-nb-words="6" data-nb-chars="38"><span class="idea" data-nb-ref-number="39" id="idea39" data-nb-words="6" data-nb-chars="38">„Blbečku? Tos mi&nbsp;ještě nikdy neřekla!“</span></p>
          <p class="chunk" data-nb-ref-number="40" data-nb-words="13" data-nb-chars="75"><span class="idea" data-nb-ref-number="40" id="idea40" data-nb-words="13" data-nb-chars="75">„Teď ti&nbsp;to&nbsp;říkám. Všecko je&nbsp;jednou poprvé. Chceš to&nbsp;slyšet německy? Chceš?“</span></p>
          <p class="chunk" data-nb-ref-number="41" data-nb-words="1" data-nb-chars="9"><span class="idea" data-nb-ref-number="41" id="idea41" data-nb-words="1" data-nb-chars="9">„Nechci.“</span></p>
          <p class="chunk" data-nb-ref-number="42" data-nb-words="14" data-nb-chars="78"><span class="idea" data-nb-ref-number="42" id="idea42" data-nb-words="14" data-nb-chars="78">„Depp! Ale to&nbsp;není ono. Trottel&nbsp;– taky nic moc. Zůstaneme u&nbsp;češtiny, blbečku.“</span></p>
          <p class="chunk" data-nb-ref-number="43" data-nb-words="5" data-nb-chars="28"><span class="idea" data-nb-ref-number="43" id="idea43" data-nb-words="5" data-nb-chars="28">„Mohla bys mi&nbsp;to&nbsp;vysvětlit?“</span></p>
          <p class="chunk" data-nb-ref-number="44" data-nb-words="10" data-nb-chars="69"><span class="idea" data-nb-ref-number="44" id="idea44" data-nb-words="10" data-nb-chars="69">„Napiš další básničku pro pitomou Zuzičku. Konec, tečka pro blbečka.“</span></p>
          <p class="chunk" data-nb-ref-number="45" data-nb-words="47" data-nb-chars="293"><span class="idea" data-nb-ref-number="45" id="idea45" data-nb-words="47" data-nb-chars="293">„Ach tak, ty&nbsp;žárlíš, manželko moje milovaná, úzkoprsá choti básníka! Také pro tebe bych napsal veršů pár, ale vždyť na&nbsp;Soňu se&nbsp;nic nerýmuje,“ řekl Miloš Muciška bohorovně a&nbsp;pocítil úlevu. Nebezpečí je&nbsp;zažehnáno, zraněná manželka se&nbsp;odreagovala, všechno se&nbsp;v&nbsp;dobré obrátí. Zas je&nbsp;pánem situace.</span></p>
          <p class="chunk" data-nb-ref-number="46" data-nb-words="53" data-nb-chars="347"><span class="idea" data-nb-ref-number="46" id="idea46" data-nb-words="53" data-nb-chars="347">„Moje milá Soničko, roztomilá kočičko, ty&nbsp;jsi moje sluníčko…“ začala se&nbsp;Soňa pošklebovat. „Tohle je&nbsp;tvá úroveň, mistránku, věnuju ti&nbsp;to&nbsp;bezplatně, Miloušku, divoušku… Chovej mě, Muciško, jak míšeňské jablíško… Můžeš si&nbsp;to&nbsp;zapsat do&nbsp;sešitku mezi nápady. A&nbsp;ještě jeden: Manželka Soňa, čerti ju&nbsp;hoňá…, to&nbsp;máš jako přívažek, trocha folkloru neuškodí.“</span></p>
          <p class="chunk" data-nb-ref-number="47" data-nb-words="15" data-nb-chars="96"><span class="idea" data-nb-ref-number="47" id="idea47" data-nb-words="15" data-nb-chars="96">Básníkova ústa byla pootevřena, ale slovo z&nbsp;nich nevyklouzlo. Sbalený kufr stál už&nbsp;přede dveřmi.</span></p>
        </section>
        <section>
          <p class="chunk" data-nb-ref-number="48" data-nb-words="71" data-nb-chars="466"><span class="idea" data-nb-ref-number="48" id="idea48" data-nb-words="71" data-nb-chars="466">U&nbsp;Švarné šenkýřky se&nbsp;našel volný pokojík pro básníka, jemuž dočasně zamrzly rýmy. Živil se&nbsp;konzervami a&nbsp;hodně kouřil, kouř foukal dvířky do&nbsp;kamen, nerad otevíral okno, aby nechytil průvan. Na&nbsp;toulkách Spáleným občas potkával psa podobného lišce. Snažil se&nbsp;ho&nbsp;přilákat, ale pes pokaždé zvedl pohrdavě čenich a&nbsp;odkráčel za&nbsp;svými potkany. Muciška se&nbsp;několikrát odhodlal zabušit na&nbsp;dveře knihkupectví, Soňa však zůstala neoblomná, ani Věrčiny přímluvy nebyly nic platné.</span></p>
          <p class="chunk" data-nb-ref-number="49" data-nb-words="68" data-nb-chars="419"><span class="idea" data-nb-ref-number="49" id="idea49" data-nb-words="68" data-nb-chars="419">Ale co&nbsp;je&nbsp;mi&nbsp;do&nbsp;knihkupce Mucišky, Mňau, copak jsem neměl svých starostí dost? Taky jsem se&nbsp;potloukal Spáleným od&nbsp;ničeho k&nbsp;ničemu, potkával psa Dulinu i&nbsp;Mucišku a&nbsp;ostatní spolupřihnance. Taky jsem se&nbsp;živil konzervami a&nbsp;hodně kouřil, kouř foukal dvířky do&nbsp;kamen, abych neměl ve&nbsp;světničce U&nbsp;Švarné šenkýřky nahuleno a&nbsp;nemusel otevírat okno. Večery jsme trávili většinou v&nbsp;hospodě. Vladislav Raus starší se&nbsp;tvářil tajemně.</span></p>
          <p class="chunk" data-nb-ref-number="50" data-nb-words="15" data-nb-chars="94"><span class="idea" data-nb-ref-number="50" id="idea50" data-nb-words="15" data-nb-chars="94">„Proč se&nbsp;tváříte tajemně, pane Raus?“ zeptal jsem se&nbsp;ho&nbsp;u&nbsp;stolu štamgastů osvíceného svíčkami.</span></p>
          <p class="chunk" data-nb-ref-number="51" data-nb-words="9" data-nb-chars="52"><span class="idea" data-nb-ref-number="51" id="idea51" data-nb-words="9" data-nb-chars="52">„Už to&nbsp;brzo vypukne,“ řekl pan Raus ještě tajemněji.</span></p>
          <p class="chunk" data-nb-ref-number="52" data-nb-words="2" data-nb-chars="13"><span class="idea" data-nb-ref-number="52" id="idea52" data-nb-words="2" data-nb-chars="13">„Co vypukne?“</span></p>
          <p class="chunk" data-nb-ref-number="53" data-nb-words="26" data-nb-chars="140"><span class="idea" data-nb-ref-number="53" id="idea53" data-nb-words="26" data-nb-chars="140">„Co se&nbsp;ptáš, když nevíš? Brzy, jazyk, nazývati… Dočkej času jako husa klasu!“ řekl pan Raus a&nbsp;víc jsme z&nbsp;něj nedostali, ani když se&nbsp;přiopil.</span></p>
          <p class="chunk" data-nb-ref-number="54" data-nb-words="148" data-nb-chars="837"><span class="idea" data-nb-ref-number="54" id="idea54" data-nb-words="148" data-nb-chars="837">Zásoby piva došly; dílem jsme je&nbsp;vypili, dílem se&nbsp;zkazilo, ani v&nbsp;nejlepším sklepě nevydrží sebelépe uvařené pivo věčně. Víno a&nbsp;likéry taky ubývaly, slivovice pana Rause však bylo dost. Co&nbsp;bychom si&nbsp;bez toho člověka počali!&nbsp;– Pil jsem tenkrát hodně, Mňau, a&nbsp;vůbec mě&nbsp;nenapadlo, že&nbsp;by&nbsp;to&nbsp;mohl být problém. Cítil jsem se&nbsp;silnější, větší a&nbsp;významnější. S&nbsp;kořalkou mi&nbsp;nevadilo, že&nbsp;trčím ve&nbsp;Spáleném, že&nbsp;nemohu jinam. Bylo mi&nbsp;dobře s&nbsp;těmi lidmi, všecky jsem je&nbsp;miloval, byli krásní, milí a&nbsp;chytří stejně jako já, byli stateční a&nbsp;věrní, byli jsme bratrstvo, duši bych za&nbsp;ně&nbsp;dal, v&nbsp;jednom chumlu kolem sklenky byli jsme skvostní, jedineční, neporazitelní, nezničitelní, byli jsme nejlepší! Měl jsem snad někoho jiného?&nbsp;– Že&nbsp;už&nbsp;teď večer u&nbsp;stolu se&nbsp;na&nbsp;mne chystá kalné ráno? Že&nbsp;na&nbsp;mne číhá bolest a&nbsp;prázdná nicota… Ale to&nbsp;až&nbsp;zítra, teď jsem král!</span></p>
          <p class="chunk" data-nb-ref-number="55" data-nb-words="146" data-nb-chars="938"><span class="idea" data-nb-ref-number="55" id="idea55" data-nb-words="146" data-nb-chars="938">Věrku Muciškovou, jediné dítě mezi námi, jsme nenechali jen tak bez vzdělání. Nebylo to&nbsp;vzdělávání cílené a&nbsp;systematické, na&nbsp;základě posloupnosti a&nbsp;podle osnov. Bylo to&nbsp;zmatené, nahodilé a&nbsp;nesoustavné předávání vědomostí. Líp jsme to&nbsp;neuměli, lepší něco než nic. Pan profesor Zarašovský učil Věrku přírodním vědám; fyziku a&nbsp;chemii zanedbával, botaniku podceňoval, v&nbsp;zoologii poskytl žačce solidní základy, aby se&nbsp;pak mohl věnovat především ptactvu obecně a&nbsp;vlaštovkám zvlášť. Na&nbsp;matematiku docházela Soňa do&nbsp;rasovny k&nbsp;panu Rausovi, ale nebyla to&nbsp;matematika, byly to&nbsp;kupecké počty a&nbsp;užitá geometrie. Hudební výchovu vedl vcelku odborně pan Frost u&nbsp;klavíru v&nbsp;hospodě zároveň s&nbsp;německou konverzací; bez té&nbsp;by&nbsp;se&nbsp;nedomluvili. Německou gramatiku ji&nbsp;učila maminka. Já&nbsp;jsem docházel do&nbsp;knihkupectví na&nbsp;kreslení a&nbsp;češtinu, taky něco z&nbsp;dějin, aby věděla, čí&nbsp;je. Učit Věrku zeměpis nemělo smysl, jen by&nbsp;to&nbsp;v&nbsp;nás obou vzbuzovalo nenaplnitelné touhy.</span></p>
          <p class="chunk" data-nb-ref-number="56" data-nb-words="51" data-nb-chars="330"><span class="idea" data-nb-ref-number="56" id="idea56" data-nb-words="51" data-nb-chars="330">Pokaždé chtěla, abych jí&nbsp;něco nakreslil, a&nbsp;hleděla na&nbsp;mne zasněnýma pubertálníma očima, když jsem jí&nbsp;vyprávěl o&nbsp;dokonavosti sloves nebo stupňování přídavných jmen. Nakreslil jsem jí&nbsp;do&nbsp;památníku prasátko s&nbsp;kníry od&nbsp;povidel. Očekávala patrně víc. Ale nic jiného jsem pro ni&nbsp;neměl. Zašklíbila se, ale prasátko z&nbsp;památníku nevytrhla.</span></p>
          <p class="chunk" data-nb-ref-number="57" data-nb-words="135" data-nb-chars="818"><span class="idea" data-nb-ref-number="57" id="idea57" data-nb-words="135" data-nb-chars="818">Začínalo jaro a&nbsp;mne trápila Zuzička. Do&nbsp;hospody s&nbsp;tatínkem nechodila, v&nbsp;ulicích jsem ji&nbsp;nepotkával, ani neučila Věru&nbsp;– a&nbsp;mohla by:&nbsp;možná vyšívat, francouzštinu anebo společenské chování… Co&nbsp;jenom dělala v&nbsp;té vile celé dny? Krmila pávy? Koupala zlaté kapry? Vyšívala alpské motivy? Četla si&nbsp;v&nbsp;románech? Nebylo pro mne důležité, co&nbsp;Zuzička dělala; důležité pro mne bylo, Mňau, že&nbsp;Zuzička byla. Její prostá existence mě&nbsp;naplňovala nadšením. Vědomí toho, že&nbsp;za&nbsp;secesním plotem v&nbsp;secesní vile pobývá secesní krasavice, úžasná bytost&nbsp;– Zuzička Zarašovská&nbsp;–, dávalo smysl také mojí existenci. Aniž tušila, parazitoval jsem na&nbsp;ní, žil z&nbsp;toho, že&nbsp;je, že&nbsp;ji&nbsp;zase někdy potkám. Třeba už&nbsp;příští týden sestoupí ze&nbsp;schodů s&nbsp;pávy pokochat se&nbsp;krokusy lezoucími z&nbsp;hlubin předjarního trávníku a&nbsp;já ji&nbsp;zahlédnu. Nebo už&nbsp;zítra… Nebo dnes?</span></p>
          <p class="chunk" data-nb-ref-number="58" data-nb-words="130" data-nb-chars="768"><span class="idea" data-nb-ref-number="58" id="idea58" data-nb-words="130" data-nb-chars="768">Zuzička nebyla to, co&nbsp;se&nbsp;mi&nbsp;zjevovalo ve&nbsp;slastných, úlevných snech, Zuzička nebyla ženská, Zuzička, aniž něco tušila, byla bytost utkaná z&nbsp;mého prahnutí po&nbsp;duchovním naplnění. Zuzička nebyla pro můj chtíč, jenž se&nbsp;ve&nbsp;mně hromadil, byla pro mou touhu po&nbsp;kráse, byla poskytovatelkou štěstí. Ani prstem nemusela pohnout. Vůbec mě&nbsp;nenapadlo, že&nbsp;bych se&nbsp;jí&nbsp;mohl dotknout, o&nbsp;tom, že&nbsp;bych se&nbsp;s&nbsp;ní mohl vyspat, ani pomyšlení. Čistému vše čisté… Ano, byl jsem čistý, naivní jak sotva vyklubané house, až&nbsp;to&nbsp;hraničilo s&nbsp;přitroublostí. Copak jsem nebyl na&nbsp;kluzišti, když uprostřed mrazu roztál led? Copak Soňa vyhodila Mucišku jen tak? Jak dlouho mi&nbsp;bude trvat, než pochopím, že&nbsp;jedna a&nbsp;jedna jsou dvě? Tušil jsem cosi temného, ale nehodlal si&nbsp;to&nbsp;připustit. Co&nbsp;by&nbsp;mi&nbsp;pak zůstalo?</span></p>
          <p class="chunk" data-nb-ref-number="59" data-nb-words="153" data-nb-chars="900"><span class="idea" data-nb-ref-number="59" id="idea59" data-nb-words="153" data-nb-chars="900">Vůbec nic mi&nbsp;do&nbsp;Miloše Mucišky nebylo, měl jsem dost starostí se&nbsp;sebou samým. Brousil jsem kolem vily u&nbsp;řetězárny, předstíral zájem o&nbsp;zlaté kapry, všichni krutou zimu přežili, předstíral jsem zájem o&nbsp;dekorativní pávy na&nbsp;zábradlí, měli krásné peří, kuří nohy a&nbsp;odporné hlasy, hledal jsem v&nbsp;secesních oknech aspoň kousek Zuzičky Zarašovské, část, jež by&nbsp;zastoupila celek a&nbsp;podnítila snění za&nbsp;bílého dne. Ačkoli jsem nezahlédl vůbec nic, věděl jsem o&nbsp;ní, tušil jsem ji&nbsp;za&nbsp;oknem nebo za&nbsp;tím o&nbsp;kousek dál, cítil jsem, jak dýchá, věděl, jak pije čaj, sklápí řasy a&nbsp;zase je&nbsp;pozvedá… Někdy jsem skutečně cosi zahlédl, stín za&nbsp;záclonou, to&nbsp;se&nbsp;pak ve&nbsp;mně blaho vařilo klokotem. Za&nbsp;tmy jsem přicházel, abych za&nbsp;oknem svící osvětleným uviděl tmavý profil její tváře a&nbsp;nechal se&nbsp;unášet vlnou nadšení. Skrýval jsem se, aby mě&nbsp;nikdo neviděl, abych se&nbsp;vyhnul posměchu, aby mě&nbsp;třeba pan profesor Zarašovský nenačapal.</span></p>
          <p class="chunk" data-nb-ref-number="60" data-nb-words="69" data-nb-chars="404"><span class="idea" data-nb-ref-number="60" id="idea60" data-nb-words="69" data-nb-chars="404">„Pojďte si, Antoníne, zahrát dámu,“ pozval by&nbsp;mě, aniž by&nbsp;chápal, proč tu&nbsp;okouním. To&nbsp;bych neunesl, kolena by&nbsp;se&nbsp;pode mnou podlomila, upadl bych do&nbsp;kopřiv a&nbsp;svízele přítuly a&nbsp;nemohl vstát. Co&nbsp;by&nbsp;si&nbsp;pak se&nbsp;mnou pan profesor počal? Byl jsem jako pomatený: zašmodrchané klubko emocí neschopné zdravého úsudku. Vtom nade mnou zapraskaly lámané větve a&nbsp;z&nbsp;koruny jilmu se&nbsp;zřítilo temné těleso, žuchlo do&nbsp;trávy.</span></p>
          <p class="chunk" data-nb-ref-number="61" data-nb-words="52" data-nb-chars="302"><span class="idea" data-nb-ref-number="61" id="idea61" data-nb-words="52" data-nb-chars="302">„Au! Kuva! Kuva! Kuva!“ klel Vladislávek šeptem. Věděl, že&nbsp;páše cosi nepatřičného, když z&nbsp;jilmu šmíruje Zuzičku. Byl tam už&nbsp;přede mnou, musel o&nbsp;mně vědět, ale zůstal jak myška potichu.&nbsp;– Věděl jsem, že&nbsp;se&nbsp;mu&nbsp;Zuzička líbí, ale cosi takového bych rozhodně nepředpokládal. Že&nbsp;by&nbsp;byl stejný blázen jako já?</span></p>
          <p class="chunk" data-nb-ref-number="62" data-nb-words="6" data-nb-chars="41"><span class="idea" data-nb-ref-number="62" id="idea62" data-nb-words="6" data-nb-chars="41">„Viděls ji, Vladislávku?“ zeptal jsem se.</span></p>
          <p class="chunk" data-nb-ref-number="63" data-nb-words="9" data-nb-chars="51"><span class="idea" data-nb-ref-number="63" id="idea63" data-nb-words="9" data-nb-chars="51">„U&nbsp;Zuzičky Mučika!“ sdělil mi&nbsp;s&nbsp;očima navrch hlavy.</span></p>
          <p class="chunk" data-nb-ref-number="64" data-nb-words="5" data-nb-chars="40"><span class="idea" data-nb-ref-number="64" id="idea64" data-nb-words="5" data-nb-chars="40">„Muciška? Miloš Muciška, ten knihkupec?“</span></p>
          <p class="chunk" data-nb-ref-number="65" data-nb-words="1" data-nb-chars="6"><span class="idea" data-nb-ref-number="65" id="idea65" data-nb-words="1" data-nb-chars="6">„Ano.“</span></p>
          <p class="chunk" data-nb-ref-number="66" data-nb-words="3" data-nb-chars="24"><span class="idea" data-nb-ref-number="66" id="idea66" data-nb-words="3" data-nb-chars="24">„Básník a&nbsp;krasobruslař?“</span></p>
          <p class="chunk" data-nb-ref-number="67" data-nb-words="5" data-nb-chars="42"><span class="idea" data-nb-ref-number="67" id="idea67" data-nb-words="5" data-nb-chars="42">„Mučika!“ potvrdil ještě jednou nazlobeně.</span></p>
          <p class="chunk" data-nb-ref-number="68" data-nb-words="55" data-nb-chars="325"><span class="idea" data-nb-ref-number="68" id="idea68" data-nb-words="55" data-nb-chars="325">Svorně jsme v&nbsp;temném stínu jilmu u&nbsp;plotu počkali, až&nbsp;se&nbsp;vchodem pro služebnictvo vykradl krasobruslař z&nbsp;vily a&nbsp;podél zdí temných domů se&nbsp;odkradl do&nbsp;hostince U&nbsp;Švarné šenkýřky. Zpoza mraku se&nbsp;vyklubalo sedm hvězdiček z&nbsp;Hadonoše a&nbsp;potom couvající měsíc. Šklebil se, jako by&nbsp;nás načapal v&nbsp;samoobsluze s&nbsp;flaškou rumu pod kabátem.</span></p>
          <p class="chunk" data-nb-ref-number="69" data-nb-words="14" data-nb-chars="86"><span class="idea" data-nb-ref-number="69" id="idea69" data-nb-words="14" data-nb-chars="86">„Doprovodím tě&nbsp;domů, Vladislávku, táta už&nbsp;má&nbsp;jistě starosti, kde se&nbsp;touláš po&nbsp;nocích.“</span></p>
          <p class="chunk" data-nb-ref-number="70" data-nb-words="8" data-nb-chars="59"><span class="idea" data-nb-ref-number="70" id="idea70" data-nb-words="8" data-nb-chars="59">„Ee,“ zahuhňal Vladislávek, „tatínek nemá na&nbsp;starosti čas.“</span></p>
          <p class="chunk" data-nb-ref-number="71" data-nb-words="74" data-nb-chars="455"><span class="idea" data-nb-ref-number="71" id="idea71" data-nb-words="74" data-nb-chars="455">Když jsme už&nbsp;měli rasův domek na&nbsp;dohled, trklo mě&nbsp;do&nbsp;očí jasně ozářené okno. Tak jasné světlo přece nepochází od&nbsp;svíčky nebo petrolejky. To&nbsp;vypadá na&nbsp;karbidku, v&nbsp;obyčejném světě si&nbsp;těmi syčícími lampami svítí trhovci ve&nbsp;stáncích. Jenže karbidka to&nbsp;nebyla. Panu Rausovi se&nbsp;po&nbsp;dlouhých a&nbsp;náročných pokusech provázených nezdary podařilo uvést do&nbsp;provozu vodní elektrárnu a&nbsp;proud napojit do&nbsp;veřejné sítě. Po&nbsp;dlouhé době se&nbsp;ve&nbsp;Spáleném opět rozsvítily žárovky.</span></p>
        </section>
        <section>
          <p class="chunk" data-nb-ref-number="72" data-nb-words="39" data-nb-chars="270"><span class="idea" data-nb-ref-number="72" id="idea72" data-nb-words="39" data-nb-chars="270">Znovuzavedení elektriky se&nbsp;muselo, Mňau, oslavit. U&nbsp;Švarné šenkýřky se&nbsp;rozžehla všechna světla, Vladislávek oběhl přihnance, aby přišli. Soňa Mucišková už&nbsp;to&nbsp;věděla, v&nbsp;kuchyni nad stolem se&nbsp;jí&nbsp;rozsvítilo samo od&nbsp;sebe. Knihkupec Büchler, když odcházel, zapomněl zhasnout.</span></p>
          <p class="chunk" data-nb-ref-number="73" data-nb-words="81" data-nb-chars="467"><span class="idea" data-nb-ref-number="73" id="idea73" data-nb-words="81" data-nb-chars="467">Dostavili se&nbsp;všichni kromě Zuzičky, prý ji&nbsp;bolí hlava. Byl jsem rád, že&nbsp;nepřišla, asi bych to&nbsp;neunesl. Dostavil se&nbsp;i&nbsp;Dulina a&nbsp;lísal se&nbsp;k&nbsp;Věrce, jako by&nbsp;byl věrný Bodřík, hafan, který za&nbsp;své lidi život položí. A&nbsp;bylo mu&nbsp;odpuštěno. Taky Miloš Muciška slezl z&nbsp;patra, měl uvázanou puntíkovanou kravatu a&nbsp;bílou košili, která potřebovala vyprat, a&nbsp;pokusil se&nbsp;lísat k&nbsp;Soni, vždyť jsou přece manželé. Kravata ani bílá košile však nebyly nic platné, odpuštění se&nbsp;mu&nbsp;nedostalo.</span></p>
          <p class="chunk" data-nb-ref-number="74" data-nb-words="64" data-nb-chars="419"><span class="idea" data-nb-ref-number="74" id="idea74" data-nb-words="64" data-nb-chars="419">„To je&nbsp;dost, že&nbsp;se&nbsp;ti&nbsp;to&nbsp;konečně povedlo,“ pochválil pana Rause Klápště. „Poplatky za&nbsp;proud budu vybírat každý měsíc třetího podle počtu spotřebičů v&nbsp;domácnosti.“&nbsp;– Klápště nepromarnil jedinou příležitost, aby nezkusil přijít k&nbsp;penězům. Jenže to&nbsp;byly knoflíky odřezané z&nbsp;nepoužívaného šatstva. S&nbsp;počtem získaných knoflíků nabýval Klápště ve&nbsp;svých očích na&nbsp;ceně. Všeobecný posměch ho&nbsp;neodrazoval, zkoušel to&nbsp;zas a&nbsp;znovu.</span></p>
          <p class="chunk" data-nb-ref-number="75" data-nb-words="37" data-nb-chars="262"><span class="idea" data-nb-ref-number="75" id="idea75" data-nb-words="37" data-nb-chars="262">Tato oslava netrvala dlouho. Pozdě začala, brzy skončila. Pan Frost ani nevybalil harmoniku, jenom do&nbsp;piana udeřil z&nbsp;výšky pár akordů jako tuš, když jsme připíjeli znamenitému elektromontéru Vladislavu Rausovi staršímu. Zdenko Klápště se&nbsp;pokusil pronést proslov:</span></p>
          <p class="chunk" data-nb-ref-number="76" data-nb-words="19" data-nb-chars="140"><span class="idea" data-nb-ref-number="76" id="idea76" data-nb-words="19" data-nb-chars="140">„Již vůdce ruských proletářů Vladimir Iljič Lenin vyzdvihl význam elektřiny, když razil heslo: Socialism, toť elektrifikace a&nbsp;vláda sovětů!“</span></p>
          <p class="chunk" data-nb-ref-number="77" data-nb-words="36" data-nb-chars="253"><span class="idea" data-nb-ref-number="77" id="idea77" data-nb-words="36" data-nb-chars="253">„Jdi do&nbsp;háje, Klápště! Jestli nepřestaneš, už&nbsp;ti&nbsp;nenaleju,“ řekla Klára Clarissima rozhodně. Takto přesně formulovanou podmínku nelze ignorovat. Klápště zaklapl klapačku, nechal si&nbsp;nalít, vypil naráz a&nbsp;s&nbsp;uraženým obličejem odešel bez pozdravu z&nbsp;hospody.</span></p>
          <p class="chunk" data-nb-ref-number="78" data-nb-words="17" data-nb-chars="129"><span class="idea" data-nb-ref-number="78" id="idea78" data-nb-words="17" data-nb-chars="129">„Dneska si&nbsp;zapnu elektrickou vyhřívací dečku,“ napadlo pana profesora Zarašovského. „Továrník Vinz.&nbsp;Tlach ji&nbsp;zanechal v&nbsp;posteli.“</span></p>
          <p class="chunk" data-nb-ref-number="79" data-nb-words="89" data-nb-chars="485"><span class="idea" data-nb-ref-number="79" id="idea79" data-nb-words="89" data-nb-chars="485">Jako by&nbsp;to&nbsp;byl pokyn k&nbsp;odchodu. Všichni dopili a&nbsp;zvedli se&nbsp;ze&nbsp;židlí. Také pan Frost zaklapl víko piana a&nbsp;vyštrachal se&nbsp;do&nbsp;patra, jeho světnička sousedila s&nbsp;mojí.&nbsp;– Zůstal jsem v&nbsp;sále s&nbsp;Klárou Clarissimou sám. Sám jsem si&nbsp;nalil Rausovy slivovice, podařilo se&nbsp;mi&nbsp;nenápadně stopit plnou láhev. Měl jsem špatné svědomí, ale čert vem svědomí, s&nbsp;lahví se&nbsp;líp usíná. Styděl jsem se&nbsp;za&nbsp;své pití, myslel jsem však, že&nbsp;piju nenápadně a&nbsp;že to&nbsp;mám pod kontrolou. Všichni pijou, proč bych nepil já?</span></p>
          <p class="chunk" data-nb-ref-number="80" data-nb-words="19" data-nb-chars="110"><span class="idea" data-nb-ref-number="80" id="idea80" data-nb-words="19" data-nb-chars="110">„Moc piješ, Toníku,“ oznámila mi&nbsp;Klára. Přisedla ke&nbsp;mně s&nbsp;hrnkem mátového čaje. „Co ti&nbsp;chybí, že&nbsp;tolik piješ?“</span></p>
          <p class="chunk" data-nb-ref-number="81" data-nb-words="3" data-nb-chars="11"><span class="idea" data-nb-ref-number="81" id="idea81" data-nb-words="3" data-nb-chars="11">„Co by&nbsp;mi…“</span></p>
          <p class="chunk" data-nb-ref-number="82" data-nb-words="26" data-nb-chars="151"><span class="idea" data-nb-ref-number="82" id="idea82" data-nb-words="26" data-nb-chars="151">„Já vím, nic ti&nbsp;nechybí. Vůbec nic,“ řekla a&nbsp;pohladila mě&nbsp;po&nbsp;vlasech. Jako maminka. Ucukl jsem. „Co by&nbsp;ti&nbsp;tu, mladému zdravému mužskému, mohlo chybět?“</span></p>
          <p class="chunk" data-nb-ref-number="83" data-nb-words="20" data-nb-chars="99"><span class="idea" data-nb-ref-number="83" id="idea83" data-nb-words="20" data-nb-chars="99">„Maminka je&nbsp;v&nbsp;blázinci,“ řekl jsem vzdorně, nevím proč. Co&nbsp;je&nbsp;komu do&nbsp;mé&nbsp;maminky a&nbsp;kde se&nbsp;tu&nbsp;vzala?</span></p>
          <p class="chunk" data-nb-ref-number="84" data-nb-words="13" data-nb-chars="80"><span class="idea" data-nb-ref-number="84" id="idea84" data-nb-words="13" data-nb-chars="80">„Už jsi přece veliký,“ řekla Klára a&nbsp;znovu mě&nbsp;pohladila. Tentokrát jsem neucukl.</span></p>
          <p class="chunk" data-nb-ref-number="85" data-nb-words="2" data-nb-chars="13"><span class="idea" data-nb-ref-number="85" id="idea85" data-nb-words="2" data-nb-chars="13">„Dost velký…“</span></p>
          <p class="chunk" data-nb-ref-number="86" data-nb-words="113" data-nb-chars="675"><span class="idea" data-nb-ref-number="86" id="idea86" data-nb-words="113" data-nb-chars="675">„Ukaž!“ řekla. Chytila mě&nbsp;za&nbsp;ruku, ve&nbsp;které jsem držel plnou sklenici. Byl jsem blázen. Dvoudecovku! Tuze mladý a&nbsp;tuze hloupý blázen. „Nebuď blázen!“ poručila a&nbsp;vylila kořalku na&nbsp;kostičkovaný ubrus: červený a&nbsp;bílý, jaké bývají v&nbsp;hospodách. Notně to&nbsp;zasmrdělo. Celou dobu jsem klopil oči. Díval jsem se, jak se&nbsp;skvrna šíří po&nbsp;ubruse. Kdybych škrtl sirkou, výpary by&nbsp;vzplály, shořely by&nbsp;chorým, namodralým plamenem a&nbsp;ubrus by&nbsp;možná zůstal neporušen. Klára mi&nbsp;zajela oběma rukama do&nbsp;vlasů. Jejich prameny jí&nbsp;musely protékat mezi prsty. Hrnek s&nbsp;čajem se&nbsp;převrátil. V&nbsp;ústech jsem ucítil její mátu peprnou. Kdybych té&nbsp;noci umřel, odešel by&nbsp;ze&nbsp;světa chlap.&nbsp;– Ale co&nbsp;teď se&nbsp;Zuzičkou?</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./jen_smouha_po_nebi_013.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>