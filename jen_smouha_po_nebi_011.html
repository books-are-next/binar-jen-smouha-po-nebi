<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="V">
    <meta name="apple-mobile-web-app-capable" content="yes">
    <title>V</title>
    <link rel="stylesheet" href="./style/style.min.css" media="screen" integrity="sha256-kLn3PZddR8vqDB7zKTFlNrX7m+rBBZsi0JDkwtU4c+U=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Ivan Binar: Jen šmouha po nebi">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Jen šmouha po nebi">
    <meta property="og:title" content="Jen šmouha po nebi">
    <meta property="og:type" content="book">
    <meta property="og:book:author" content="Ivan Binar">
    <meta property="twitter:title" content="Ivan Binar: Jen šmouha po nebi">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./jen_smouha_po_nebi_010.html">
    <link rel="next" href="./jen_smouha_po_nebi_012.html">
    <meta name="nb-order" content="7">
    <link rel="self" href="jen_smouha_po_nebi_011.html">
    <meta name="nb-identifier" content="binar-jen-smouha-po-nebi-0018652">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3043" data-nb-chars="19010">
    <nav role="doc-toc">
      <ul class="plain section">
        <li><a href="jen_smouha_po_nebi_007.html">I</a></li>
        <li><a href="jen_smouha_po_nebi_008.html">II</a></li>
        <li><a href="jen_smouha_po_nebi_009.html">III</a></li>
        <li><a href="jen_smouha_po_nebi_010.html">IV</a></li>
        <li><a href="jen_smouha_po_nebi_011.html">V</a></li>
        <li><a href="jen_smouha_po_nebi_012.html">VI</a></li>
        <li><a href="jen_smouha_po_nebi_013.html">VII</a></li>
        <li><a href="jen_smouha_po_nebi_014.html">VIII</a></li>
        <li><a href="jen_smouha_po_nebi_015.html">IX</a></li>
        <li><a href="jen_smouha_po_nebi_016.html">X</a></li>
        <li><a href="jen_smouha_po_nebi_017.html">XI</a></li>
        <li><a href="jen_smouha_po_nebi_018.html">XII</a></li>
        <li><a href="jen_smouha_po_nebi_019.html">XIII</a></li>
        <li><a href="jen_smouha_po_nebi_020.html">XIV</a></li>
        <li><a href="jen_smouha_po_nebi_021.html">XV</a></li>
        <li><a href="jen_smouha_po_nebi_022.html">XVI</a></li>
        <li><a href="jen_smouha_po_nebi_023.html">XVII</a></li>
        <li><a href="jen_smouha_po_nebi_024.html">XVIII</a></li>
        <li><a href="jen_smouha_po_nebi_025.html">XIX</a></li>
        <li><a href="jen_smouha_po_nebi_026.html">Ediční poznámka</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./jen_smouha_po_nebi_010.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">V</span></h1>
        <section>
          <p class="chunk" data-nb-ref-number="2" data-nb-words="180" data-nb-chars="1134"><span class="idea" data-nb-ref-number="2" id="idea2" data-nb-words="180" data-nb-chars="1134">Taky ti, Mňau, vadí to&nbsp;střílení? Každou sobotu odpoledne spustí kanonádu a&nbsp;nepřestanou, dokud se&nbsp;nesetmí, dokud dohledí hledím na&nbsp;mušku. Nechci se&nbsp;ztrapňovat zbytečnými protesty, na&nbsp;myslivce je&nbsp;každý krátký, myslivci jsou elita. Na&nbsp;protější straně si&nbsp;pod opravenou kapličkou zřídili střelnici: zpod břehu porostlého trávou vymršťují asfaltové létací talíře a&nbsp;připravení střelci, nevědouce kdy a&nbsp;odkud talíř vylítne, číhají na&nbsp;ně&nbsp;s&nbsp;brokovnicemi odhodláni trefit.&nbsp;– Kromě toho nastavěli myslivci po&nbsp;celém kraji posedy, krytá stanoviště střelců na&nbsp;kůlech, aby měl každý svůj, aby se&nbsp;nemuseli handrkovat, který z&nbsp;nich se&nbsp;posadí, kdyby jich několik projevilo zájem posedět v&nbsp;tutéž chvíli v&nbsp;tomtéž posedu. Po&nbsp;krkolomném žebříku vylezou do&nbsp;budky, zachumlají se&nbsp;v&nbsp;dece a&nbsp;přihnou si&nbsp;z&nbsp;placaté láhve, aby se&nbsp;jim zbystřil zrak a&nbsp;zpevnila ruka. Zvířata střílejí z&nbsp;lásky ke&nbsp;zvířatům, aby jich nebylo příliš, aby ta, která zbudou, měla dostatek potravy a&nbsp;životního prostoru. Před několika dny přivezli fůru cukrovky a&nbsp;mláta a&nbsp;vysypali to&nbsp;pod posedem. Aby přilákali zvířata a&nbsp;poskytli jim poslední večeři. Pozor na&nbsp;ně, Mňau, mají spadeno i&nbsp;na kočky!</span></p>
        </section>
        <section>
          <p class="chunk" data-nb-ref-number="3" data-nb-words="105" data-nb-chars="651"><span class="idea" data-nb-ref-number="3" id="idea3" data-nb-words="105" data-nb-chars="651">Zdenko Klápště se&nbsp;ubytoval na&nbsp;radnici&nbsp;– do&nbsp;bytu po&nbsp;domovníkovi&nbsp;– a&nbsp;vbrzku vyvěsil na&nbsp;stožár v&nbsp;průčelí státní vlajku. Sám ji&nbsp;ušil na&nbsp;šicím stroji Singer po&nbsp;domovnici. Z&nbsp;prostěradla ji&nbsp;ukutil, z&nbsp;červené nacistické vlajky zbavené haknkrajce a&nbsp;ze svých modrých trenýrek, dvoje byly zapotřebí, sešitých a&nbsp;přistřižených do&nbsp;klínu. Nic ukázkového, ale státní symbol by&nbsp;v&nbsp;tom poznal i&nbsp;poválečný prvňáček. Pachtil se&nbsp;s&nbsp;tím tři dny, aby bylo jasno, že&nbsp;nejsme žádní nacisti. Ačkoli jsme vylosovaní nepřátelé lidu a&nbsp;vyvržení přihnanci, neznamená to&nbsp;ještě, že&nbsp;nejsme vlastenci. Honosný nadpis RATHAUS nešlo jen tak odstranit, byl vrytý do&nbsp;omítky technikou sgrafita.</span></p>
          <p class="chunk" data-nb-ref-number="4" data-nb-words="14" data-nb-chars="97"><span class="idea" data-nb-ref-number="4" id="idea4" data-nb-words="14" data-nb-chars="97">Ukutěná státní vlajka byla provizorním řešením. Jen aby se&nbsp;v&nbsp;kapsičce trenýrek neuhnízdili ptáci!</span></p>
          <p class="chunk" data-nb-ref-number="5" data-nb-words="68" data-nb-chars="378"><span class="idea" data-nb-ref-number="5" id="idea5" data-nb-words="68" data-nb-chars="378">Co&nbsp;víme o&nbsp;Zdenko Klápštěti?&nbsp;– Že&nbsp;ho&nbsp;přihnali zároveň s&nbsp;námi, v&nbsp;první várce. Také on&nbsp;byl vylosován a&nbsp;nevěděl, čím si&nbsp;to&nbsp;vysloužil. Nikdo z&nbsp;nás si&nbsp;žádné zavinění nepřipouštěl; nikdo z&nbsp;nás si&nbsp;nebyl vědom, že&nbsp;by&nbsp;se&nbsp;dopustil něčeho špatného. Marně jsme se&nbsp;snažili přijít tomu na&nbsp;kloub. Proč zrovna my, proč já? A&nbsp;proč Zdenko Klápště? Byli jsme vylosováni… K&nbsp;čemu potřebují nepřátele?</span></p>
          <p class="chunk" data-nb-ref-number="6" data-nb-words="57" data-nb-chars="386"><span class="idea" data-nb-ref-number="6" id="idea6" data-nb-words="57" data-nb-chars="386">Zdenko Klápště, Mňau, byl vrtichvost. Jako vrtichvost se&nbsp;projevil už&nbsp;na&nbsp;seznamovacím večírku v&nbsp;rasovně. Opili jsme se. Společné opití lidi spojuje, smazává rozdíly stavovské, intelektuální i&nbsp;mravní, spolupijáky srovnává, činí z&nbsp;nich bratrstvo. Ošidné bratrstvo z&nbsp;mokré čtvrti. Také Zdenko Klápště patřil k&nbsp;bratrstvu, nezbylo než přivřít oči nad jeho chvostem vrtěním. Jsou i&nbsp;horší věci…</span></p>
          <p class="chunk" data-nb-ref-number="7" data-nb-words="118" data-nb-chars="727"><span class="idea" data-nb-ref-number="7" id="idea7" data-nb-words="118" data-nb-chars="727">Klápště našel na&nbsp;radnici šedivý pracovní plášť s&nbsp;velkými knof­líky, z&nbsp;nichž druhý shora visel na&nbsp;niti a&nbsp;hrozil utržením. Velmi se&nbsp;podobal plášti, který už&nbsp;měl na&nbsp;sobě, také s&nbsp;natrženou kapsou, byl však zachovalejší. Plný radosti se&nbsp;ho&nbsp;Klápště zmocnil, roztočil šicí stroj a&nbsp;opravil kapsu, pevně přišil knoflík, vypral plášť v&nbsp;mydlinkové vodě, vymáchal a&nbsp;netrpělivě čekal, až&nbsp;uschne. Do&nbsp;kapsičky na&nbsp;hruď zasunul viditelně plnicí pero a&nbsp;všechny patentní tužky nalezené v&nbsp;kanceláři přednosty úřadu. Nebylo to&nbsp;Klápště původně školníkem? Umím si&nbsp;ho&nbsp;představit, Mňau, jak ve&nbsp;tři čtvrtě na&nbsp;osm odemyká hlavní dveře, tyčí se&nbsp;nad schody a&nbsp;péruje žáčky, aby si&nbsp;řádně čistili podešve. Vrtichvost s&nbsp;duší domovníka a&nbsp;s&nbsp;utajovanými ambicemi.</span></p>
        </section>
        <section>
          <p class="chunk" data-nb-ref-number="8" data-nb-words="28" data-nb-chars="150"><span class="idea" data-nb-ref-number="8" id="idea8" data-nb-words="28" data-nb-chars="150">Po&nbsp;obědě jsem si&nbsp;vlezl do&nbsp;indiánské hamaky v&nbsp;domnění, že&nbsp;budu pracovat vleže a&nbsp;moje myšlenky budou pestré. Po&nbsp;chvíli jsem usnul, zdálo se&nbsp;mi&nbsp;o&nbsp;létání:</span></p>
          <p class="chunk" data-nb-ref-number="9" data-nb-words="203" data-nb-chars="1193"><span class="idea" data-nb-ref-number="9" id="idea9" data-nb-words="203" data-nb-chars="1193">Šlo to&nbsp;jak po&nbsp;másle. Najednou jsem byl ve&nbsp;vzduchu, nic pod nohama. Mávl jsem rukama, šlo to&nbsp;samo od&nbsp;sebe. Že&nbsp;jsem to&nbsp;neobjevil už&nbsp;dávno? Doletěl jsem nad Slavkov, nad zámek a&nbsp;řepková pole, nad bojiště. Proti mně vyrazil mrtvý kůň, třmeny mu&nbsp;povlávaly podél boků, nozdry se&nbsp;dmuly, podkovy blýskaly. Když mě&nbsp;dostihl, vypoulil oční důlky a&nbsp;chtěl mrkvičku. Kde bych vzal ve&nbsp;snu mrkvičku? Cpal mi&nbsp;pysky do&nbsp;kapsy, a&nbsp;když nic nenašel, kopl mě&nbsp;do&nbsp;hlavy a&nbsp;odcválal do&nbsp;maštale.&nbsp;– Jako by&nbsp;se&nbsp;ve&nbsp;vzduchu roztrhl pytel s&nbsp;rozmanitými předměty: moje daňové přiznání, kredenc s&nbsp;rodinným stříbrem, taky tu&nbsp;poletovalo několik výkřiků: Chyťte ho! Nechte ho! Pusťte ho! Do&nbsp;toho!&nbsp;– Svištěla si&nbsp;tu&nbsp;čepice Karla Moudrého, červená s&nbsp;kšiltem, za&nbsp;ní&nbsp;šest husitů s&nbsp;cepy a&nbsp;jeden se&nbsp;sudlicí, sotva jsem stačil ucuknout. Za&nbsp;nimi králíkárna s&nbsp;dvanácti angoráky, kotva lodi Píďalka, dudák v&nbsp;sukénce… Chroupal jsem třešně srdcovky, ale neměly žádnou chuť, cvrnkal peckami do&nbsp;předmětů kolem: do&nbsp;čepice, kredence, dudáka, daňového přiznání, do&nbsp;husitů atd. Předměty vybuchovaly BUM!&nbsp;BUMBUM!&nbsp;BUMBUMBUM! a&nbsp;trosky z&nbsp;nich padaly na&nbsp;bojiště. Také já&nbsp;jsem vybuchl BUM! a&nbsp;rozsypal se&nbsp;do&nbsp;hamaky.&nbsp;– Odpolední spánek, Mňau, nestojí za&nbsp;nic.</span></p>
        </section>
        <section>
          <p class="chunk" data-nb-ref-number="10" data-nb-words="86" data-nb-chars="557"><span class="idea" data-nb-ref-number="10" id="idea10" data-nb-words="86" data-nb-chars="557">Nastaly mrazy holomrazy, žádný sníh, nízko nad obzorem se&nbsp;ploužilo unavené slunce a&nbsp;dělalo z&nbsp;lidí natáhlé stíny. Ptáci umrzali v&nbsp;letu: nejdřív jim zamrzl hlásek, pak zmrzl naráz celý pták. Ti, kteří zmrzli s&nbsp;roztaženými křídly, přistávali nehlučně klouzavým letem. Ti, kteří měli v&nbsp;okamžiku zmrznutí připaženo, padali jako důkaz přitažlivosti. Zlatí kapři plavali v&nbsp;kašně naplacato, s&nbsp;boky vodorovně se&nbsp;zamrzlou hladinou, protože vrstva ledu nad nimi spotřebovala většinu vody a&nbsp;bránila jim v&nbsp;přirozeném pohybu. Museli si&nbsp;připadat jako havíři v&nbsp;nízké sloji.</span></p>
          <p class="chunk" data-nb-ref-number="11" data-nb-words="235" data-nb-chars="1504"><span class="idea" data-nb-ref-number="11" id="idea11" data-nb-words="235" data-nb-chars="1504">Prohledali jsme truhly, skříně a&nbsp;šatníky, oblékli se&nbsp;do&nbsp;zimního šatstva po&nbsp;vyhnancích a&nbsp;zatopili v&nbsp;kamnech. Také Zdenko Klápště si&nbsp;oblékl přes pracovní plášť ukořistěnou sobolí šubu a&nbsp;zatopil na&nbsp;radnici, v&nbsp;bytě po&nbsp;domovníkovi. Starostu jsme ve&nbsp;Spáleném neměli. Nezvolili jsme si&nbsp;ho, protože jsme žádného starostu nepotřebovali. Klápštěti to&nbsp;bylo líto, moc rád by&nbsp;starostu na&nbsp;radnici měl, muže moudrého a&nbsp;rozšafného, který by&nbsp;svolával městskou radu a&nbsp;nechával hlasovat o&nbsp;tom, co&nbsp;vymyslel: o&nbsp;vodovodním řadu, mateřské škole, jeslích a&nbsp;klouzačce pro děti, o&nbsp;daních ze&nbsp;psů, koček a&nbsp;komínů, nařizoval by&nbsp;soupis drobného domácího zvířectva a&nbsp;organizoval kulturní akce, přednášky a&nbsp;tancovačky. Starosta by&nbsp;měl pod kontrolou činnost spolků: hasičů, včelařů, tělovýchovných jednot, zkrášlovacího spolku a&nbsp;klubu důchodců. Starosta by&nbsp;se&nbsp;také postaral o&nbsp;dostavbu před válkou rozestavěného a&nbsp;za války ani po&nbsp;válce nedostavěného krematoria. O&nbsp;veškerý veřejný život ve&nbsp;Spáleném by&nbsp;se&nbsp;měl starosta starat a&nbsp;o&nbsp;starostu by&nbsp;se&nbsp;staral Klápště: špicoval by&nbsp;mu&nbsp;tužky, vybubnovával zprávy, opatření a&nbsp;nařízení, připomínal občanům ba&nbsp;i&nbsp;starostovi povinnosti, svolával schůze a&nbsp;zvelebovací brigády, razítkoval úřednosti. Kdykoli jsme byli pohromadě, znovu a&nbsp;znovu úpěnlivě usiloval o&nbsp;zřízení starostenství. Nic bych za&nbsp;to&nbsp;nedal, Mňau, že&nbsp;ten Klápště v&nbsp;skrytu duše doufal, že&nbsp;by&nbsp;mohl být eventuálně starostou právě on, když to&nbsp;nikdo nechce. Vždyť se&nbsp;o&nbsp;všechno tak stará, vždyť také o&nbsp;to se&nbsp;stará, abychom se&nbsp;postarali o&nbsp;starostu.</span></p>
          <p class="chunk" data-nb-ref-number="12" data-nb-words="29" data-nb-chars="144"><span class="idea" data-nb-ref-number="12" id="idea12" data-nb-words="29" data-nb-chars="144">„Běž s&nbsp;tím do&nbsp;háje, ty&nbsp;jedno Klápště nekonečné,“ říkal mu&nbsp;pokaž­dé, když s&nbsp;tím přišel, pan Raus. „Je nás tu&nbsp;pět a&nbsp;půl, nač by&nbsp;nám byl starosta!“</span></p>
          <p class="chunk" data-nb-ref-number="13" data-nb-words="139" data-nb-chars="915"><span class="idea" data-nb-ref-number="13" id="idea13" data-nb-words="139" data-nb-chars="915">„Já navrhuji pana profesora Zarašovského, doktora věd,“ nedal se&nbsp;odbýt Klápště, zaštiťuje se&nbsp;nezpochybnitelnou autoritou nejslavnějšího přihnance.&nbsp;– A&nbsp;já si, Mňau, nemyslím, že&nbsp;by&nbsp;pan profesor Zarašovský, kdybychom se&nbsp;k&nbsp;volbě starosty odhodlali, nebyl zvolen. Ani si&nbsp;nemyslím, že&nbsp;by&nbsp;v&nbsp;tom případě funkci nevzal. Byl zvyklý přijímat různé pocty, doktoráty honoris causa, symbolické klíče od&nbsp;městských bran a&nbsp;všelijaká čestná předsednictví, z&nbsp;nichž mu&nbsp;neplynuly žádné povinnosti, ani povinnost platit příspěvky, zato však byl oprávněn mít diplom v&nbsp;rouře nebo na&nbsp;zdi v&nbsp;salonu, nosit hranatý klobouk a&nbsp;stužku v&nbsp;knoflíkové dírce, aniž by&nbsp;ho&nbsp;to&nbsp;k&nbsp;čemukoli zavazovalo. Pan profesor Zarašovský si&nbsp;vždycky hleděl jen vlaštovek při pozdněletním předletovém shlukování. Tímto způsobem by&nbsp;se&nbsp;vší pravděpodobností přijal i&nbsp;starostenský úřad ve&nbsp;Spáleném. Aniž by&nbsp;si&nbsp;toho vůbec všiml. Jenže kdo by&nbsp;pak starostoval? No, kdopak asi…</span></p>
          <p class="chunk" data-nb-ref-number="14" data-nb-words="27" data-nb-chars="166"><span class="idea" data-nb-ref-number="14" id="idea14" data-nb-words="27" data-nb-chars="166">„Nech toho, Klápště, a&nbsp;přilož!“ řekla mu&nbsp;Klára Clarissima, když toho nechtěl nechat ani v&nbsp;zimě a&nbsp;snášel fůru argumentů, proč by&nbsp;jejich společenství mělo mít starostu.</span></p>
          <p class="chunk" data-nb-ref-number="15" data-nb-words="37" data-nb-chars="216"><span class="idea" data-nb-ref-number="15" id="idea15" data-nb-words="37" data-nb-chars="216">„Pojďme raději bruslit,“ navrhla Soňa Mucišková, naváděná k&nbsp;tomu dcerkou Věrkou. „Takový krásný led se&nbsp;vytvořil a&nbsp;vy tu&nbsp;o&nbsp;starostovi nanic…“&nbsp;– Nebyl to&nbsp;špatný nápad, led není vždycky a&nbsp;bruslit se&nbsp;dá&nbsp;jenom, je-li led.</span></p>
        </section>
        <section>
          <blockquote class="chunk" data-nb-ref-number="16" data-nb-words="6" data-nb-chars="32">
            <p><span class="idea" data-nb-ref-number="16" id="idea16" data-nb-words="2" data-nb-chars="11">„Je-li led,<br></span>
              <span class="idea" data-nb-ref-number="17" id="idea17" data-nb-words="4" data-nb-chars="21">jde se&nbsp;bruslit hned!“</span>
            </p>
          </blockquote>
        </section>
        <section>
          <p class="chunk" data-nb-ref-number="17" data-nb-words="10" data-nb-chars="72"><span class="idea" data-nb-ref-number="18" id="idea18" data-nb-words="10" data-nb-chars="72">zarýmoval Miloš Muciška. Nemohl jinak. Je-li někdo básník, musí rýmovat.</span></p>
          <p class="chunk" data-nb-ref-number="18" data-nb-words="88" data-nb-chars="567"><span class="idea" data-nb-ref-number="19" id="idea19" data-nb-words="88" data-nb-chars="567">Po&nbsp;vyhnancích zbylo pro nás přihnance ve&nbsp;Spáleném taky kluziště. Ještě to&nbsp;nebyl zimní stadion s&nbsp;umělým ledem a&nbsp;střechou nad hlavou, byla to&nbsp;rozsáhlá mělká vodní nádrž obdélníkového tvaru a&nbsp;přízemní budova se&nbsp;zařízeními nutnými k&nbsp;provozování všelijakých povyražení na&nbsp;ledě: s&nbsp;půjčovnou bruslí a&nbsp;saní vhodných k&nbsp;převážení dam po&nbsp;ledové ploše, s&nbsp;brusírnou bruslí, občerstvovnou, klubovnou s&nbsp;krbem, byly tu&nbsp;převlékárny pro muže, převlékárny pro ženy a&nbsp;technické zázemí: lopaty a&nbsp;odhrnovadla sněhu, lajnovadla a&nbsp;také branky pro případné hráče ledního hokeje, hole a&nbsp;touše.</span></p>
          <p class="chunk" data-nb-ref-number="19" data-nb-words="136" data-nb-chars="888"><span class="idea" data-nb-ref-number="20" id="idea20" data-nb-words="136" data-nb-chars="888">Také pokladna byla součástí areálu, hned u&nbsp;vchodu, nikdo ji&nbsp;nemohl minout. Byla označena cedulí KASSA nad zašupovacím proskleným okýnkem. Za&nbsp;odšoupnutým okýnkem seděl Zdenko Klápště nade dvěma kotouči trhatelných vstupenek německy potištěných: pro děti žluté, pro dospělé vínově červené. Jenže Klápště si&nbsp;to&nbsp;popletl&nbsp;– nebo to&nbsp;udělal schválně, aby nebyl podezříván, že&nbsp;umí německy&nbsp;– a&nbsp;dával dětské lístky dospělým: Věrce Muciškové, jedinému dítěti mezi námi, prodal za&nbsp;polovic lístek pro dospělé. Vzhledem k&nbsp;tomu, že&nbsp;jsme ve&nbsp;Spáleném nezavedli peníze&nbsp;– pěstovali jsme neregulovaný výměnný obchod: ty&nbsp;mně to, já&nbsp;ti&nbsp;ono&nbsp;–, požadoval za&nbsp;vstupenku knoflíky: dítě jeden, dospělý dva knoflíky libovolné velikosti, tvaru, barvy i&nbsp;materiálu. Přistoupili jsme na&nbsp;hru, připadlo nám to&nbsp;docela zábavné. Knoflíků bylo všude dost, mohli jsme je&nbsp;odřezávat z&nbsp;nenošeného šatstva a&nbsp;byli jsme všichni boháči.</span></p>
          <p class="chunk" data-nb-ref-number="20" data-nb-words="118" data-nb-chars="701"><span class="idea" data-nb-ref-number="21" id="idea21" data-nb-words="118" data-nb-chars="701">Pana Rause zaujala brusírna bruslí. Bruska byla speciální, s&nbsp;úzkým brusným kotoučem, a&nbsp;kdyby do&nbsp;Spáleného dodávali elektrický proud, nic by&nbsp;broušení nestálo v&nbsp;cestě. Pan Raus věděl, že&nbsp;je&nbsp;třeba na&nbsp;spodní části brusle vybrousit podélný žlábek, aby dobře bruslila. Jenže jsme byli bez proudu. Pan Raus už&nbsp;sice kutil na&nbsp;malé vodní elektrárně, generátor měl hotový, už&nbsp;se&nbsp;pracovalo na&nbsp;náhonu, jenže do&nbsp;toho uhodily mrazy. Vladislávek se&nbsp;musel chopit kliky, brousilo se&nbsp;ručně. Šlo mu&nbsp;to&nbsp;od&nbsp;ruky a&nbsp;dělalo mu&nbsp;radost, jak od&nbsp;broušené brusle srší jiskry. Chtěl si&nbsp;jich nachytat do&nbsp;náruče, pustil kliku a&nbsp;ta ho&nbsp;praštila pod zuby, divže mu&nbsp;nepřerazila čelist, ale nesl to&nbsp;statečně, smál se, jenže trochu nakřivo.</span></p>
          <p class="chunk" data-nb-ref-number="21" data-nb-words="143" data-nb-chars="910"><span class="idea" data-nb-ref-number="22" id="idea22" data-nb-words="143" data-nb-chars="910">Největším překvapením byl básník Muciška v&nbsp;černých kalhotách s&nbsp;puky a&nbsp;ve svetru s&nbsp;norským vzorem. Kdo by&nbsp;to&nbsp;byl do&nbsp;knihkupce řekl, že&nbsp;umí kroužit osmičky a&nbsp;vytáčet se&nbsp;v&nbsp;piruetách! Hned zkraje mi&nbsp;bylo divné, proč si&nbsp;tak dlouho a&nbsp;pečlivě zkouší brusle se&nbsp;zoubky na&nbsp;špičkách, zatímco ostatní mužové včetně Vladislávka i&nbsp;pana profesora Zarašovského sahali po&nbsp;kanadách. Hleděli jsme na&nbsp;něj v&nbsp;němém úžasu nad tím, co&nbsp;předváděl. Dokonce i&nbsp;jeho žena Soňa jako by&nbsp;nemohla uvěřit vlastním očím. Dceruška Věrka vyndala ruce z&nbsp;králičího rukávníku a&nbsp;nadšeně tatínkovi zatleskala, pes Dulina vzrušeně poštěkával. Pan Frost postával na&nbsp;břehu a&nbsp;hrál na&nbsp;akordeon Ravelovo Bolero v&nbsp;rukavicích s&nbsp;ustřiženými konečky pro prsty. Knihkupcův krasobruslařský výkon ho&nbsp;strhl natolik, že&nbsp;spustil populární Chačaturjanův Šavlový tanec. Ale ani takto zběsilá hudba nevyvedla Miloše Mucišku z&nbsp;míry. Odvedl výkon hodný okresního přeborníka.</span></p>
          <p class="chunk" data-nb-ref-number="22" data-nb-words="86" data-nb-chars="562"><span class="idea" data-nb-ref-number="23" id="idea23" data-nb-words="86" data-nb-chars="562">Pes tomu nemohl uvěřit; pohyby, které prováděl jeho až&nbsp;dosud uměřený pán, ho&nbsp;zaskočily. Tady je&nbsp;třeba zakročit. Navýsost vzrušený vběhl na&nbsp;ledovou plochu a&nbsp;se zuřivým štěkotem se&nbsp;hnal po&nbsp;krasobruslících nohou. Pan Frost se&nbsp;zarazil uprostřed nedohraného taktu. Tohle nedopadne dobře! Všichni jsme ztuhli v&nbsp;očekávání pádu a&nbsp;rozervaných kalhot. Pan Frost však mohl pokračovat, Muciška psí útok vkomponoval do&nbsp;své exhibice a&nbsp;nohavice rozsápány nebyly. Zesměšněný pes stáhl ocas mezi nohy a&nbsp;ledovou plochu opustil s&nbsp;žalostným kvílením. Nezbylo mu&nbsp;než přiznat porážku.</span></p>
          <p class="chunk" data-nb-ref-number="23" data-nb-words="129" data-nb-chars="808"><span class="idea" data-nb-ref-number="24" id="idea24" data-nb-words="129" data-nb-chars="808">Překvapení nebrala konce. Když na&nbsp;led vplula Zuzička, pan Frost zkameněl s&nbsp;harmonikou roztaženou od&nbsp;východu k&nbsp;západu a&nbsp;nedokázal ji&nbsp;doklapnout. Ústa měl otevřená, jako by&nbsp;oči samy nestačily vnímat proměnu, která Zuzičku postihla. Měla na&nbsp;sobě bleděmodrý bruslařský kostýmek lemovaný sobolem po&nbsp;choti bývalého majitele řetězárny, moc jí&nbsp;to&nbsp;slušelo. Jenže proměna spočívala především ve&nbsp;výrazu tváře a&nbsp;v&nbsp;držení těla. Jako by&nbsp;princ Jiřík splnil poslední úkol, černokněžníkovi pukla na&nbsp;břiše poslední obruč a&nbsp;panna vysvobozená ze&nbsp;zakletí ožila. Ani stopa po&nbsp;skleslosti, na&nbsp;zruměněné tváři se&nbsp;objevil zářivý úsměv tanečnice z&nbsp;lední revue Holiday on&nbsp;Ice. Taky jsem se, Mňau, přistihl, že&nbsp;mám hubu dokořán. Chvíli stála bez pohnutí a&nbsp;jen tak zbůhdarma zářila, pak se&nbsp;sklonila k&nbsp;ledu a&nbsp;sáhla na&nbsp;něj odborným pohybem.</span></p>
          <p class="chunk" data-nb-ref-number="24" data-nb-words="4" data-nb-chars="29"><span class="idea" data-nb-ref-number="25" id="idea25" data-nb-words="4" data-nb-chars="29">„Prima led,“ řekla spokojeně.</span></p>
          <p class="chunk" data-nb-ref-number="25" data-nb-words="11" data-nb-chars="69"><span class="idea" data-nb-ref-number="26" id="idea26" data-nb-words="11" data-nb-chars="69">„Ona muví!“ zajásal Vladislávek a&nbsp;rozřehtal se&nbsp;víc než kdykoli jindy.</span></p>
          <p class="chunk" data-nb-ref-number="26" data-nb-words="73" data-nb-chars="489"><span class="idea" data-nb-ref-number="27" id="idea27" data-nb-words="73" data-nb-chars="489">Pak začala bruslit. Šlo jí&nbsp;to&nbsp;stejně dobře jako Muciškovi. Je&nbsp;pravda, že&nbsp;do&nbsp;některých figur, které příležitostný básník zvládal hravě, se&nbsp;raději nepouštěla, zato její zjev byl oslnivý, sálala z&nbsp;ní radost. Zpočátku to&nbsp;byly pohyby rekonvalescenta, kterého po&nbsp;vleklé nemoci propustili z&nbsp;trudných nemocničních prostor, její pohyby však nabývaly na&nbsp;ladnosti. Přestože občas klopýtla, jednou dokonce upadla, nedala na&nbsp;sobě znát rozmrzelost, rychle se&nbsp;zvedla a&nbsp;v&nbsp;krasojízdě pokračovala s&nbsp;úsměvem.</span></p>
          <p class="chunk" data-nb-ref-number="27" data-nb-words="123" data-nb-chars="793"><span class="idea" data-nb-ref-number="28" id="idea28" data-nb-words="123" data-nb-chars="793">Pan Frost se&nbsp;vzpamatoval a&nbsp;spustil La&nbsp;palomu. Miloš Muciška se&nbsp;Zuzičce uklonil, až&nbsp;bambulou pletené čepice zametl led před jejíma nohama. Krasobruslili spolu La&nbsp;palomu a&nbsp;my ostatní jsme přihlíželi jako u&nbsp;vytržení, něco takového se&nbsp;vidí jenom zřídkakdy.&nbsp;– Když pan Frost spustil tango argentino, začal tanec Zuzičky s&nbsp;Muciškou ztrácet na&nbsp;holubičí nevinnosti a&nbsp;nabýval zprvu nenápadných, vzápětí stále zřejmějších erotických náznaků, vzrušená hudba a&nbsp;vzrušený tanec se&nbsp;přenesly na&nbsp;přihlížející; na&nbsp;tvářích se&nbsp;nám objevily slastné úsměvy, jako bychom si&nbsp;listovali v&nbsp;nemravném časopisu. Soňa Mucišková popadla malou Věrku za&nbsp;rukávník a&nbsp;odvlekla ji&nbsp;na&nbsp;opačný konec kluziště; v&nbsp;odlehlém rohu cvičily spolu osmičky a&nbsp;jízdu pozpátku. Pes Dulina jako by&nbsp;tušil cosi osudového, dal se&nbsp;do&nbsp;žalostného vytí.</span></p>
          <p class="chunk" data-nb-ref-number="28" data-nb-words="59" data-nb-chars="351"><span class="idea" data-nb-ref-number="29" id="idea29" data-nb-words="59" data-nb-chars="351">Kdo to&nbsp;způsobil? Pan Frost svým argentinským tangem, nebo se&nbsp;na&nbsp;Slunci objevily nevyzpytatelné skvrny? Z&nbsp;dosud ledové Zuzičky sálalo teď vedro jak při lesním požáru, jako při odpichu vysoké pece v&nbsp;železárnách. Pevný led nám začal měknout pod nohama. Také Miloš Muciška se&nbsp;rozžhavil, a&nbsp;kdyby ho&nbsp;polili vodou, zasyčelo by&nbsp;to&nbsp;a&nbsp;vytvořil by&nbsp;se&nbsp;oblak páry.</span></p>
          <p class="chunk" data-nb-ref-number="29" data-nb-words="67" data-nb-chars="416"><span class="idea" data-nb-ref-number="30" id="idea30" data-nb-words="67" data-nb-chars="416">„Opusťte ledovou plochu!“ zvolal profesor Zarašovský mohutným hlasem. „Rychle! Honem, než se&nbsp;prolomí led!“&nbsp;– Volání pana profesora bylo tak přesvědčivé, že&nbsp;jsme rázem procitli z&nbsp;okouzlení a&nbsp;dali se&nbsp;do&nbsp;pohybu. Bylo znát, že&nbsp;s&nbsp;ledem se&nbsp;děje cosi nebezpečného. První byl na&nbsp;břehu pes; zběsilým štěkotem nás povzbuzoval k&nbsp;většímu chvatu. Soňa s&nbsp;Věrkou už&nbsp;přicházely po&nbsp;pevné zemi, tupily si&nbsp;brusle na&nbsp;škvárovém chodníku.</span></p>
          <p class="chunk" data-nb-ref-number="30" data-nb-words="75" data-nb-chars="488"><span class="idea" data-nb-ref-number="31" id="idea31" data-nb-words="75" data-nb-chars="488">Oba krasobruslaři profesorovo volání neslyšeli, přestože mu&nbsp;byli nablízku, ani štěkot psa s&nbsp;nimi nepohnul. Dulina pobíhal zmateně po&nbsp;břehu a&nbsp;naléhavé štěkal, štěkot mu&nbsp;chvílemi ujížděl do&nbsp;fistulky. Pan Frost skončil s&nbsp;hraním, harmoniku uložil do&nbsp;kufru, ale rozžhavený Muciška se&nbsp;žhnoucí Zuzičkou tančili dál tango argentino na&nbsp;měknoucím ledě, byli očarováni a&nbsp;nemohli jinak. Tiskli se&nbsp;k&nbsp;sobě před našima očima, brusle zařezané v&nbsp;ledu, už&nbsp;nebruslili, stáli tu&nbsp;jako milenci uprostřed louže.</span></p>
          <p class="chunk" data-nb-ref-number="31" data-nb-words="14" data-nb-chars="92"><span class="idea" data-nb-ref-number="32" id="idea32" data-nb-words="14" data-nb-chars="92">„Zuzičko! Nech toho!“ volal profesor Zarašovský na&nbsp;dceru. „Pojď na&nbsp;břeh, než se&nbsp;propadnete!“</span></p>
          <p class="chunk" data-nb-ref-number="32" data-nb-words="9" data-nb-chars="61"><span class="idea" data-nb-ref-number="33" id="idea33" data-nb-words="9" data-nb-chars="61">„Miloši! Co&nbsp;to&nbsp;děláš!“ volala Soňa Mucišková. „Zbláznil ses?“</span></p>
          <p class="chunk" data-nb-ref-number="33" data-nb-words="10" data-nb-chars="68"><span class="idea" data-nb-ref-number="34" id="idea34" data-nb-words="10" data-nb-chars="68">„Táto! Táto, tatínku! Vždyť se&nbsp;nám utopíš!“ volala Věrka Muciš­ková.</span></p>
          <p class="chunk" data-nb-ref-number="34" data-nb-words="39" data-nb-chars="248"><span class="idea" data-nb-ref-number="35" id="idea35" data-nb-words="39" data-nb-chars="248">Bruslaři stáli v&nbsp;objetí bez pohybu. Žádný z&nbsp;přihlížejících nebyl s&nbsp;to něco podniknout. Minuty se&nbsp;vlekly, kaluž se&nbsp;rozšiřovala, brusle se&nbsp;zabořily do&nbsp;rozměklého ledu po&nbsp;šrouby v&nbsp;podrážkách. Pes Dulina vyštěkl naposledy, přišel o&nbsp;hlas. Nastalo ticho.</span></p>
          <p class="chunk" data-nb-ref-number="35" data-nb-words="1" data-nb-chars="5"><span class="idea" data-nb-ref-number="36" id="idea36" data-nb-words="1" data-nb-chars="5">Řach!</span></p>
          <p class="chunk" data-nb-ref-number="36" data-nb-words="46" data-nb-chars="282"><span class="idea" data-nb-ref-number="37" id="idea37" data-nb-words="46" data-nb-chars="282">Voda jim sahala do&nbsp;pasu. Byla studená, zchladila žár, jemuž propadli. Pan Raus vyštrachal odkudsi žebřík, položil ho&nbsp;na&nbsp;led a&nbsp;pomohl jim ke&nbsp;břehu. Kouzlo pominulo. Promáčení aktéři byli zabaleni do&nbsp;huňatých houní, každý zvlášť, a&nbsp;odvedeni do&nbsp;tepla. Díra v&nbsp;ledu začala znovu zamrzat.</span></p>
          <p class="chunk" data-nb-ref-number="37" data-nb-words="84" data-nb-chars="541"><span class="idea" data-nb-ref-number="38" id="idea38" data-nb-words="84" data-nb-chars="541">Zuli jsme si&nbsp;brusle a&nbsp;vrátili je&nbsp;zpátky do&nbsp;regálů. Vladislávek Raus tuze rád kladl ohně a&nbsp;pečlivě se&nbsp;o&nbsp;ně staral, pokud neměl na&nbsp;práci něco důležitějšího; zatopil v&nbsp;krbu bruslařské klubovny a&nbsp;Klára Clarissima naplnila kotlík červeným vínem se&nbsp;skořicí, hřebíčkem, kyselinou citronovou a&nbsp;cukrem. Taky tam pro vylepšení přidala krapet rumu tuzemského. Zdenko Klápště se&nbsp;nabídl, že&nbsp;bude svařené víno prodávat po&nbsp;dvanácti knoflících za&nbsp;koflík, pokud dostane z&nbsp;každého prodaného koflíku provizi tří knoflíků. Přece by&nbsp;neobsluhoval jen tak zadarmo!</span></p>
          <p class="chunk" data-nb-ref-number="38" data-nb-words="4" data-nb-chars="22"><span class="idea" data-nb-ref-number="39" id="idea39" data-nb-words="4" data-nb-chars="22">„Tak dva, ať&nbsp;ztratím!“</span></p>
          <p class="chunk" data-nb-ref-number="39" data-nb-words="53" data-nb-chars="313"><span class="idea" data-nb-ref-number="40" id="idea40" data-nb-words="53" data-nb-chars="313">„Syp se, Klápště, odtud!“ řekla mu&nbsp;Klára Clarissima a&nbsp;roznosila kouřící hrnky sama. Soňa Mucišková jí&nbsp;z&nbsp;lásky k&nbsp;bližním pomohla. I&nbsp;na hrabivé Klápště se&nbsp;dostalo, aniž muselo sáhnout do&nbsp;pytlíku s&nbsp;knoflíky. Pro Věrku se&nbsp;našel čaj z&nbsp;lipového květu s&nbsp;ovocným sirupem a&nbsp;Dulina vzal zavděk vodou z&nbsp;vodovodního kohoutku.</span></p>
          <p class="chunk" data-nb-ref-number="40" data-nb-words="42" data-nb-chars="249"><span class="idea" data-nb-ref-number="41" id="idea41" data-nb-words="42" data-nb-chars="249">Zuzička se&nbsp;choulila v&nbsp;křesle zabalená do&nbsp;houně a&nbsp;mezi řasami měla zase jako dříve mráz. Proměna proměny ji&nbsp;vrátila zpátky do&nbsp;zimy, jakou nedokázalo vyhnat ani teplo sálající z&nbsp;kamen. Rozžhaveného vína s&nbsp;rumem se&nbsp;nedotkla, opět zamrzla do&nbsp;ledové kry.</span></p>
          <p class="chunk" data-nb-ref-number="41" data-nb-words="125" data-nb-chars="799"><span class="idea" data-nb-ref-number="42" id="idea42" data-nb-words="125" data-nb-chars="799">Už&nbsp;si&nbsp;ani nepamatuju, Mňau, jak ten večer skončil. Myslel jsem si&nbsp;tenkrát, že&nbsp;čím víc toho vypiju, tím to&nbsp;bude lepší. Nemohl jsem totiž unést Zuziččiny proměny. Bylo mi&nbsp;zle, protože jsem záviděl šťastně ženatému básníku Muciškovi propadání se&nbsp;Zuzičkou v&nbsp;náručí. Protože se&nbsp;mi&nbsp;Zuzička líbila čím dál víc. Ve&nbsp;chvíli, kdy se&nbsp;objevila zářící jak slunko v&nbsp;bleděmodrém kostýmku se&nbsp;sobolem, zasáhl mne blesk. Zaplavila mě&nbsp;úžasná vlna nadšení, naplnila mi&nbsp;srdce, útroby a&nbsp;zatemnila mozek. A&nbsp;protože jsem nemohl Miloši Muciškovi beztrestně uříznout hlavu, lil jsem do&nbsp;sebe nebezpečný nápoj Kláry Clarissimy jako o&nbsp;závod. Ještě si&nbsp;pamatuju, jak namyšlený knihkupec zabalený v&nbsp;houni povstal a&nbsp;z&nbsp;papírku přečetl povzneseným hlasem s&nbsp;ochotnickým patosem čerstvě uklohňanou nemravnou rýmovačku, které říkal báseň:</span></p>
        </section>
        <section>
          <blockquote class="chunk" data-nb-ref-number="42" data-nb-words="24" data-nb-chars="134">
            <p><span class="idea" data-nb-ref-number="43" id="idea43" data-nb-words="4" data-nb-chars="25">„Ze srdce soukám básničku<br></span>
              <span class="idea" data-nb-ref-number="44" id="idea44" data-nb-words="3" data-nb-chars="25">pro Zarašovských Zuzičku.<br></span>
              <span class="idea" data-nb-ref-number="45" id="idea45" data-nb-words="5" data-nb-chars="22">S&nbsp;ní já&nbsp;nejlépe dovedu<br></span>
              <span class="idea" data-nb-ref-number="46" id="idea46" data-nb-words="3" data-nb-chars="22">krasobrusliti po&nbsp;ledu.<br></span>
              <span class="idea" data-nb-ref-number="47" id="idea47" data-nb-words="3" data-nb-chars="17">Abyste to&nbsp;věděli,<br></span>
              <span class="idea" data-nb-ref-number="48" id="idea48" data-nb-words="6" data-nb-chars="23">šlo by&nbsp;to&nbsp;i&nbsp;v&nbsp;posteli…“</span>
            </p>
          </blockquote>
        </section>
        <section>
          <p class="chunk" data-nb-ref-number="43" data-nb-words="37" data-nb-chars="196"><span class="idea" data-nb-ref-number="49" id="idea49" data-nb-words="37" data-nb-chars="196">Pokaždé, když se&nbsp;v&nbsp;něm cosi zrodilo, ať&nbsp;to&nbsp;bylo, co&nbsp;to&nbsp;bylo, muselo to&nbsp;ven. Okamžitě. Tvářil se&nbsp;přitom jako páv na&nbsp;zábradlí a&nbsp;tuze se&nbsp;divil, že&nbsp;mu&nbsp;nikdo nezatleskal. Ani jeho žena mu&nbsp;nezatleskala!</span></p>
          <p class="chunk" data-nb-ref-number="44" data-nb-words="20" data-nb-chars="122"><span class="idea" data-nb-ref-number="50" id="idea50" data-nb-words="20" data-nb-chars="122">„Proč brečíš?“ zeptal se&nbsp;jí, když mu&nbsp;přinesla svařené víno s&nbsp;kapkou rumu rozředěné hořkými slzami. „Vždyť se&nbsp;nic nestalo…“</span></p>
          <p class="chunk" data-nb-ref-number="45" data-nb-words="49" data-nb-chars="303"><span class="idea" data-nb-ref-number="51" id="idea51" data-nb-words="49" data-nb-chars="303">„Nestalo?“ zavzlykala Soňa, třískla koflíkem o&nbsp;stůl, až&nbsp;víno vy­šplíchlo na&nbsp;básníkovu houni, a&nbsp;přitulila se&nbsp;k&nbsp;Věrce, která už&nbsp;zhluboka oddechovala schoulená do&nbsp;klubíčka na&nbsp;lavici u&nbsp;krbu. Dulina se&nbsp;natáhl pod lavicí a&nbsp;zdálo se&nbsp;mu&nbsp;o&nbsp;psicích. Pak mi&nbsp;Klára Clarissima přinesla poslední hrnek svého utrejchu.</span></p>
          <p class="chunk" data-nb-ref-number="46" data-nb-words="8" data-nb-chars="44"><span class="idea" data-nb-ref-number="52" id="idea52" data-nb-words="8" data-nb-chars="44">„Stalo se&nbsp;ti&nbsp;něco?“ zeptala se&nbsp;mě&nbsp;bůhvíproč.</span></p>
          <p class="chunk" data-nb-ref-number="47" data-nb-words="9" data-nb-chars="46"><span class="idea" data-nb-ref-number="53" id="idea53" data-nb-words="9" data-nb-chars="46">„Co by… Nic se&nbsp;mi, kurva, nestalo. Vůbec nic!“</span></p>
          <p class="chunk" data-nb-ref-number="48" data-nb-words="14" data-nb-chars="91"><span class="idea" data-nb-ref-number="54" id="idea54" data-nb-words="14" data-nb-chars="91">Pan Frost u&nbsp;krbu hrál docela potichoučku prostinkou písničku: Winter ade, Scheiden tut weh…</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./jen_smouha_po_nebi_012.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>