<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XVII">
    <meta name="apple-mobile-web-app-capable" content="yes">
    <title>XVII</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./jen_smouha_po_nebi_022.html">
    <link rel="next" href="./jen_smouha_po_nebi_024.html">
    <meta name="nb-order" content="19">
    <link rel="self" href="jen_smouha_po_nebi_023.html">
    <meta name="nb-identifier" content="binar-jen-smouha-po-nebi-ab852d9">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3708" data-nb-chars="22024">
    <nav role="doc-toc">
      <ul class="plain section">
        <li><a href="jen_smouha_po_nebi_007.html">I</a></li>
        <li><a href="jen_smouha_po_nebi_008.html">II</a></li>
        <li><a href="jen_smouha_po_nebi_009.html">III</a></li>
        <li><a href="jen_smouha_po_nebi_010.html">IV</a></li>
        <li><a href="jen_smouha_po_nebi_011.html">V</a></li>
        <li><a href="jen_smouha_po_nebi_012.html">VI</a></li>
        <li><a href="jen_smouha_po_nebi_013.html">VII</a></li>
        <li><a href="jen_smouha_po_nebi_014.html">VIII</a></li>
        <li><a href="jen_smouha_po_nebi_015.html">IX</a></li>
        <li><a href="jen_smouha_po_nebi_016.html">X</a></li>
        <li><a href="jen_smouha_po_nebi_017.html">XI</a></li>
        <li><a href="jen_smouha_po_nebi_018.html">XII</a></li>
        <li><a href="jen_smouha_po_nebi_019.html">XIII</a></li>
        <li><a href="jen_smouha_po_nebi_020.html">XIV</a></li>
        <li><a href="jen_smouha_po_nebi_021.html">XV</a></li>
        <li><a href="jen_smouha_po_nebi_022.html">XVI</a></li>
        <li><a href="jen_smouha_po_nebi_023.html">XVII</a></li>
        <li><a href="jen_smouha_po_nebi_024.html">XVIII</a></li>
        <li><a href="jen_smouha_po_nebi_025.html">XIX</a></li>
        <li><a href="jen_smouha_po_nebi_026.html">Ediční poznámka</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./jen_smouha_po_nebi_022.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="4"><span class="idea" data-nb-ref-number="1" id="idea1" data-nb-words="1" data-nb-chars="4">XVII</span></h1>
        <section>
          <p class="chunk" data-nb-ref-number="2" data-nb-words="139" data-nb-chars="815"><span class="idea" data-nb-ref-number="2" id="idea2" data-nb-words="139" data-nb-chars="815">V&nbsp;sytě zeleném trávníku rozkvetla bledě fialovými kvítky řeřišnice luční, jaro už&nbsp;je&nbsp;v&nbsp;plném proudu. Z&nbsp;trnek se&nbsp;sypou bílé okvětní lístky, ačkoli je&nbsp;větřík slabý, milosrdný. A&nbsp;také z&nbsp;třešní sněží okvětí, hlohy jsou ještě zakuklené do&nbsp;zelených, droboučkých kuliček. Ze&nbsp;své poustevny nad potokem to&nbsp;mám na&nbsp;náměstí asi čtyři kilometry. To&nbsp;je&nbsp;dobrá vzdálenost; když je&nbsp;potřeba, dojdu pěšky. Bez lidí se&nbsp;neobejdu, ale nemusím je&nbsp;mít pořád. Do&nbsp;města nakouknu jen zřídka, nakupuju hlavně v&nbsp;Penny Marketu, je&nbsp;to&nbsp;tam anonymní a&nbsp;mám ho&nbsp;po&nbsp;ruce, koupím tam i&nbsp;noviny. Kafe si&nbsp;vařím doma v&nbsp;prastaré italské mašince a&nbsp;do hospody mě&nbsp;už&nbsp;nic netáhne. Kdo nepije, nemůže vydržet kecy opilců po&nbsp;třetím pivu. Lezou z&nbsp;nich pořád stejné pitomosti kolem dokola. Jenom k&nbsp;pekaři zajdu, peče dobrý chleba, takový v&nbsp;Penny Marketu neprodávají.</span></p>
          <p class="chunk" data-nb-ref-number="3" data-nb-words="209" data-nb-chars="1341"><span class="idea" data-nb-ref-number="3" id="idea3" data-nb-words="209" data-nb-chars="1341">Někdy si&nbsp;udělám sentimentální procházku po&nbsp;starých místech. Místa zůstávají, ale k&nbsp;nepoznání změněná. Události, příběhy, které se&nbsp;tam staly, jsou dávno pryč, uzavřené nebo do&nbsp;ztracena vytroušené, jako by&nbsp;se&nbsp;nikdy nepřihodily; i&nbsp;ten člověk, já, kterému se&nbsp;tu&nbsp;cosi stalo, je&nbsp;už&nbsp;kdosi jiný. A&nbsp;vzpomínky? Jsou to&nbsp;ošidné zapomněnky zaprášené časem, dokreslované představivostí, překroucené, pulírované do&nbsp;bezúhonné krásy. Ani kameny nejsou trvalá hodnota, i&nbsp;s&nbsp;těmi se&nbsp;hýbe.&nbsp;– Domobranný gardista Neprojdou! leží pohozený za&nbsp;plotem pohodnice a&nbsp;hledí na&nbsp;žížaly, které se&nbsp;mu&nbsp;po&nbsp;dešti kroutí kolem nosu. Ještě je&nbsp;odhodlaný postavit se&nbsp;nepříteli dělnické třídy s&nbsp;puškou v&nbsp;ruce, s&nbsp;ohněm v&nbsp;srdci, ale musel by&nbsp;ho&nbsp;někdo zvednout. Morový sloup se&nbsp;vrátil na&nbsp;náměstí. Nechali ho&nbsp;zrekonstruovat podle dobových fotografií občané Neu Brennstadtu, zdejší rodáci a&nbsp;jejich potomci. Největší částkou přispěl Vinz.&nbsp;Tlach junior, majitel továrny na&nbsp;nábytek, kdysi jim tu&nbsp;patřila řetězárna. Vyhnaní krajané přispěli také na&nbsp;obnovu kostela svatého Antonína a&nbsp;hřbitova, mají na&nbsp;to&nbsp;spolek, ale ještě se&nbsp;do&nbsp;toho nikdo nepustil. Novou Marii s&nbsp;děťátkem přelíbezným vysekal zručný sochař Gajdoš Gajdošík, autor Neprojdou!, se&nbsp;synem Liborem Gajdošíkem, nadaným sochaříkem. Sám by&nbsp;to&nbsp;nezvládl, byl už&nbsp;v&nbsp;letech a&nbsp;síly ho&nbsp;opouštěly, ale takový kšeft si&nbsp;přece nemohl nechat ujít.</span></p>
          <p class="chunk" data-nb-ref-number="4" data-nb-words="67" data-nb-chars="415"><span class="idea" data-nb-ref-number="4" id="idea4" data-nb-words="67" data-nb-chars="415">Sbratření v&nbsp;parku&nbsp;– sousoší hrdinného osvoboditele v&nbsp;objetí s&nbsp;vděčným osvobozeným se&nbsp;stalo pravidelnou zastávkou pro ty, kdo se&nbsp;na&nbsp;cestě z&nbsp;Dělnického domu domů nutně potřebují zastavit. Sbratřenci si&nbsp;jich nevšímají, křoví vyrostlo natolik, že&nbsp;jim z&nbsp;něho čouhají jenom hlavy. Neznámý neurotik je&nbsp;natřel červeným lakem a&nbsp;městská správa se&nbsp;ještě neodhodlala něco s&nbsp;tím udělat. Čeká se&nbsp;na&nbsp;zub času, ten pracuje zadarmo.</span></p>
          <p class="chunk" data-nb-ref-number="5" data-nb-words="99" data-nb-chars="637"><span class="idea" data-nb-ref-number="5" id="idea5" data-nb-words="99" data-nb-chars="637">V&nbsp;řetězárně se&nbsp;stále vyrábějí řetězy, řetězů není nikdy dost. Továrna je&nbsp;v&nbsp;soukromých rukou, ale původním majitelům ji&nbsp;nevrátili, protože Tlachovi byli Němci, i&nbsp;přestože jsou Rakušané. A&nbsp;Němci prohráli válku, Němcům se&nbsp;nic nevrací. Řetězárna patří společnosti Chain&nbsp;&amp;&nbsp;Chine, nikdo neví, kdo to&nbsp;je, prý nějací Indové. Důležité je, že&nbsp;továrna vyrábí. Je&nbsp;stále zdrojem obživy pro většinu občanů města a&nbsp;okolí.&nbsp;– Taky pohodnice zůstala, kde byla, ale jmenuje se&nbsp;Kafilerie. Měla být zprivatizována, jenže ji&nbsp;nikdo nechtěl. Stále patří obci, zaměstnává patnáct lidí, dva bagry a&nbsp;nový buldozer, rasův domek přestavěli na&nbsp;administrativní budovu.</span></p>
          <p class="chunk" data-nb-ref-number="6" data-nb-words="94" data-nb-chars="633"><span class="idea" data-nb-ref-number="6" id="idea6" data-nb-words="94" data-nb-chars="633">Ze&nbsp;Švarné šenkýřky se&nbsp;stal nejdřív hotel Jelen. Za&nbsp;komunistů patřil spotřebnímu družstvu Budoucnost, po&nbsp;převratu předložil jistý Jiří Jelen podnikatelský záměr, banka mu&nbsp;půjčila peníze a&nbsp;Švarná šenkýřka byla jeho. Jenže Jelen byl babral a&nbsp;bordel, který ve&nbsp;Švarné šenkýřce otevřel, neměl ve&nbsp;Spáleném dost zákazníků, podnikatelský záměr zkrachoval a&nbsp;podnikatel prchl před zákonem do&nbsp;zemí bývalého Sovětského svazu, tam se&nbsp;ztratil v&nbsp;tajze. Zůstala po&nbsp;něm jenom cedule Hotel Jelen, visí tam dodnes. Vietnamským obchodníčkům, kteří si&nbsp;hospodu pronajali a&nbsp;místo čepování březových košťat tam prodávají hadříky, botky a&nbsp;všelicos, to&nbsp;nevadí.</span></p>
          <p class="chunk" data-nb-ref-number="7" data-nb-words="31" data-nb-chars="196"><span class="idea" data-nb-ref-number="7" id="idea7" data-nb-words="31" data-nb-chars="196">Úžasné přírodní kluziště, na&nbsp;němž Zuzička s&nbsp;Muciškou udělali díru do&nbsp;ledu, už&nbsp;komunisti přestavěli na&nbsp;zastřešený zimní stadion. Hraje se&nbsp;tam druhá liga hokeje. Krasobruslení už&nbsp;není to, co&nbsp;bývalo…</span></p>
          <p class="chunk" data-nb-ref-number="8" data-nb-words="90" data-nb-chars="477"><span class="idea" data-nb-ref-number="8" id="idea8" data-nb-words="90" data-nb-chars="477">Co&nbsp;ti&nbsp;to&nbsp;tu, Mňau, vykládám! Že&nbsp;bych si&nbsp;už&nbsp;rovnal účty, uklízel v&nbsp;myšlenkách?&nbsp;– Tak dobře, kousnu do&nbsp;toho: o&nbsp;Růženčině rodičích nevím zhola nic. Možná je&nbsp;voda vzala nebo jim vrátili koně i&nbsp;s&nbsp;vozem, třeba odjeli do&nbsp;teplých krajin nebo do&nbsp;Země Františka Josefa, na&nbsp;Měsíc, ke&nbsp;všem čertům, co&nbsp;já&nbsp;vím… Co&nbsp;je&nbsp;mi&nbsp;po&nbsp;nich! Obraz Zvěstování Panně Marii visí řádně zarámovaný v&nbsp;kostele svatého Antonína v&nbsp;boční lodi, aby nebyl tolik na&nbsp;očích. Svatý Antonín&nbsp;– jak víš&nbsp;– mi&nbsp;visí v&nbsp;ložnici.</span></p>
          <p class="chunk" data-nb-ref-number="9" data-nb-words="102" data-nb-chars="584"><span class="idea" data-nb-ref-number="9" id="idea9" data-nb-words="102" data-nb-chars="584">Zajel jsem do&nbsp;Penny Marketu pro kořalku, kávu a&nbsp;cigarety. Jako bych se&nbsp;chystal na&nbsp;mejdan. Koupil jsem irskou whisky Jameson, kávu Dadák a&nbsp;pět krabiček kamelek, pro Mrkvičku. Je&nbsp;to&nbsp;muž, který mi&nbsp;zavolal, ať&nbsp;mu&nbsp;zavolám. Zavolal jsem mu&nbsp;a&nbsp;on se&nbsp;holedbal, že&nbsp;mi&nbsp;postaví věž, že&nbsp;mu&nbsp;o&nbsp;mně řekla Petra, moje zdatná neteř. Měl jsem představu, že&nbsp;muži odhodlaní stavět věže nezřízeně pijou kořalku a&nbsp;kouří. Tak jsem nakoupil, aby Mrkvička nestrádal. Kafe bylo pro mne, abych nestrádal já. Pro tebe, Mňau, jsou konzervy, které se&nbsp;jmenují Louisa, jiné neměli. Když ti&nbsp;to&nbsp;nechutná, běž si&nbsp;ulovit!</span></p>
          <p class="chunk" data-nb-ref-number="10" data-nb-words="25" data-nb-chars="145"><span class="idea" data-nb-ref-number="10" id="idea10" data-nb-words="25" data-nb-chars="145">Láhev i&nbsp;cigarety zůstaly pro jinou návštěvu, Mrkvička je&nbsp;nekuřák a&nbsp;řidič. Pili jsme kávu a&nbsp;chroustali k&nbsp;ní sušenky nad složkou nákresů a&nbsp;výpočtů.</span></p>
          <p class="chunk" data-nb-ref-number="11" data-nb-words="16" data-nb-chars="97"><span class="idea" data-nb-ref-number="11" id="idea11" data-nb-words="16" data-nb-chars="97">„Ten Poštovna, to&nbsp;je&nbsp;třída!“ pochvaloval si&nbsp;Mrkvička. „Podle těch plánů by&nbsp;to&nbsp;i&nbsp;slepej postavil.“</span></p>
          <p class="chunk" data-nb-ref-number="12" data-nb-words="41" data-nb-chars="262"><span class="idea" data-nb-ref-number="12" id="idea12" data-nb-words="41" data-nb-chars="262">„Slepej?“ Tak tohle jsem Mrkvičkovi nespolknul. Pak jsem ho&nbsp;s&nbsp;obavami zavedl za&nbsp;dům k&nbsp;hromadě dřeva, stála hromadu peněz. Co&nbsp;když jsem nakoupil špatně?&nbsp;– Prohlížel si&nbsp;každý trámek, každé prkýnko. Taky kování uskladněné ve&nbsp;sklepě zkoumal jako archeolog vykopávky.</span></p>
          <p class="chunk" data-nb-ref-number="13" data-nb-words="24" data-nb-chars="138"><span class="idea" data-nb-ref-number="13" id="idea13" data-nb-words="24" data-nb-chars="138">„Oukej,“ řekl po&nbsp;americku a&nbsp;nasedl do&nbsp;otřískané dodávky. „Příští pondělí vám sem pošlu chlapy s&nbsp;jeřábem. V&nbsp;pátek budou hotoví.“&nbsp;– A&nbsp;odjel.</span></p>
          <p class="chunk" data-nb-ref-number="14" data-nb-words="14" data-nb-chars="87"><span class="idea" data-nb-ref-number="14" id="idea14" data-nb-words="14" data-nb-chars="87">„Kecáš,“ zvolal jsem za&nbsp;ním, ale potichu, potichoučku, aby mě&nbsp;neslyšel. Co&nbsp;když nekecá?</span></p>
        </section>
        <section>
          <p class="chunk" data-nb-ref-number="15" data-nb-words="449" data-nb-chars="2573"><span class="idea" data-nb-ref-number="15" id="idea15" data-nb-words="449" data-nb-chars="2573">Nemohu odpřisáhnout, Mňau, že&nbsp;to, co&nbsp;mě&nbsp;nad ránem pod postelí navštívilo, byl sen, protože jsem nespal. Vím to&nbsp;jistě: na&nbsp;hodinkách bylo&nbsp;4:42, ciferník světélkuje, v&nbsp;obdélníku okna jsem tušil rozkvetlou větev švestky, první obzor s&nbsp;rozevlátou břízou a&nbsp;prořídlý lesík, hvězda žádná, zataženo, místy déšť. Uvědomoval jsem si&nbsp;teplo pod peřinou o&nbsp;to víc, že&nbsp;jsem musel vylézt. Večerní čaj mě&nbsp;vyhnal, ale vrátil jsem se&nbsp;a&nbsp;setrval v&nbsp;přívětivém teple. Slastný pocit! Nikam se&nbsp;nemusím hnát, nic neočekávám, jen tak jsem. V&nbsp;tu chvíli jsem se&nbsp;domníval, že&nbsp;klid a&nbsp;spokojenost mi&nbsp;zůstane už&nbsp;napořád. Och, jak jsem se&nbsp;mýlil! A&nbsp;přitom se&nbsp;nic nestalo.&nbsp;– Kde je&nbsp;nebe, je&nbsp;i&nbsp;peklo, nosíme to&nbsp;v&nbsp;sobě oboje. V&nbsp;přívětivém teple, bez příčiny, popadl mě&nbsp;strach. Strach z&nbsp;ničeho. Snažil jsem se&nbsp;schovat, přikryl jsem si&nbsp;hlavu peřinou, aby mě&nbsp;nebylo vidět, jako by&nbsp;to&nbsp;mělo přijít zvenku. Mezi matrací a&nbsp;pelestí jsem se&nbsp;protáhl až&nbsp;na&nbsp;podlahu. Na&nbsp;levém boku, s&nbsp;koleny u&nbsp;brady, v&nbsp;prachu a&nbsp;chmýří pod postelí chvěl jsem se&nbsp;děsem, jako by&nbsp;se&nbsp;vrahouni blížili k&nbsp;domu. Strach mi&nbsp;drnkal na&nbsp;žebrech, nebolelo to, bylo to&nbsp;strašné. Propadl jsem se&nbsp;na&nbsp;náměstí mezi básníky. Byli všude, i&nbsp;na tramvajových kolejích, a&nbsp;nebáli se, že&nbsp;by&nbsp;je&nbsp;mohla přejet jednička. Přede mnou se&nbsp;rozestupovali, abych mohl projít, mačkali se&nbsp;na&nbsp;sebe, šlapali si&nbsp;na&nbsp;nohy, ale nereptali, mlčeli. Vyhoupl jsem se&nbsp;na&nbsp;podstavec sochy Neprojdou!, domobranný gardista mi&nbsp;kryl záda připraven vystřelit. Básníci na&nbsp;mne hleděli a&nbsp;čekali, co&nbsp;jim řeknu. Měl jsem jim sdělit cosi podstatného, co&nbsp;nestrpí odklad. Týkalo se&nbsp;to&nbsp;každého a&nbsp;básníci to&nbsp;měli šířit, aby každý věděl a&nbsp;mohl se&nbsp;zařídit, aby se&nbsp;pak nemohl vymlouvat. Dívali se&nbsp;na&nbsp;mne a&nbsp;čekali, co&nbsp;ze&nbsp;mě&nbsp;vyleze. Báli se, že&nbsp;neuslyší, protože básníci mají slabý hlas, jenom špitají, když recitují svoje verše, aby je&nbsp;nebylo slyšet ani v&nbsp;první řadě, aby všem unikla podstata sdělení. Mysleli si, že&nbsp;i&nbsp;já budu nezřetelně špitat.&nbsp;– Stál jsem před básníky a&nbsp;nevěděl jak začít. Ani jsem nevěděl, co&nbsp;mám básníkům vykládat, snad se&nbsp;to&nbsp;dostaví, až&nbsp;otevřu ústa. Otevřel jsem ústa a&nbsp;začal dávit chuchvalce chlupů. Byly to&nbsp;tvoje chlupy, Mňau, lezly ze&nbsp;mne a&nbsp;padaly na&nbsp;básníky, zatímco básníci mlčeli. Zvedl se&nbsp;vítr a&nbsp;chuchvalce kočičích chlupů se&nbsp;jim vznášely nad hlavami. Básníci se&nbsp;je&nbsp;pokoušeli polapit, ale žádnému se&nbsp;to&nbsp;nepodařilo. Až&nbsp;se&nbsp;jeden pozvedl z&nbsp;davu a&nbsp;rostl, už&nbsp;mu&nbsp;ostatní básníci sahali po&nbsp;prsa, po&nbsp;pás…&nbsp;– Stop!&nbsp;– V&nbsp;ruce držel drúzu namodralých polodrahokamů ukradenou v&nbsp;přírodopisném muzeu. „Co si&nbsp;to&nbsp;dovoluješ, spratku!“ zvolal hlasitě, mrskl po&nbsp;mně drúzou a&nbsp;srazil ze&nbsp;soklu mne i&nbsp;gardistu.</span></p>
          <p class="chunk" data-nb-ref-number="16" data-nb-words="16" data-nb-chars="84"><span class="idea" data-nb-ref-number="16" id="idea16" data-nb-words="16" data-nb-chars="84">Přece jenom to&nbsp;byl sen. Probudil jsem se&nbsp;pod postelí, Mňau, a&nbsp;byla mi&nbsp;příšerná zima.</span></p>
        </section>
        <section>
          <p class="chunk" data-nb-ref-number="17" data-nb-words="66" data-nb-chars="433"><span class="idea" data-nb-ref-number="17" id="idea17" data-nb-words="66" data-nb-chars="433">Naše vídeňská studia se&nbsp;nachýlila ke&nbsp;konci, už&nbsp;byl nejvyšší čas pustit se&nbsp;do&nbsp;diplomové práce, ale nic kloudného mě&nbsp;nenapadalo. Růženka už&nbsp;pilně hnětla z&nbsp;kaolinu komplikovanou abstraktní plastiku, kompozici OP&nbsp;24, vzepětí ducha, křehký porcelán kombinovaný s&nbsp;hrubým šamotem a&nbsp;chirurgickou ocelí. V&nbsp;noci vyskakovala z&nbsp;postele, jako kdyby hořelo, rozsvěcela a&nbsp;kreslila si&nbsp;u&nbsp;kuchyňského stolu nápady, zapisovala poznámky, a&nbsp;já pořád nic.</span></p>
          <p class="chunk" data-nb-ref-number="18" data-nb-words="65" data-nb-chars="384"><span class="idea" data-nb-ref-number="18" id="idea18" data-nb-words="65" data-nb-chars="384">Stále jsem práci odkládal, protože jsem si&nbsp;myslel, že&nbsp;bych měl stvořit něco mnohem velkolepějšího, než vytváří má&nbsp;žena. Šovinista ve&nbsp;mně nabyl vrchu, když unesu těžší břemeno než Růženka, měl bych mít taky lepší diplomku. Ale nic velkolepějšího než OP&nbsp;24 mě&nbsp;ne&nbsp;a&nbsp;ne napadnout. Bloumal jsem kolem Dunaje, plival z&nbsp;Říšského mostu, hleděl do&nbsp;čtvrtky veltlína v&nbsp;hospodě U&nbsp;Vincenta… A&nbsp;nic.</span></p>
          <p class="chunk" data-nb-ref-number="19" data-nb-words="134" data-nb-chars="811"><span class="idea" data-nb-ref-number="19" id="idea19" data-nb-words="134" data-nb-chars="811">V&nbsp;časové tísni přišlo za&nbsp;mnou v&nbsp;noci prasátko s&nbsp;kníry od&nbsp;povidel a&nbsp;vytrhlo mi&nbsp;trn z&nbsp;paty. V&nbsp;nouzi čert i&nbsp;mouchy lapá. Zručnou rukou vytrénovanou čtyřmi lety studia kresby překreslil jsem a&nbsp;vylepšil to, co&nbsp;vyšlo v&nbsp;dětském koutku regionálního časopisu Neubrennstädter Blätter a&nbsp;udělal z&nbsp;toho knížku. Do&nbsp;té&nbsp;doby ještě nikdo nepřinesl jako diplomovou práci kreslený seriál a&nbsp;myslím, že&nbsp;mi&nbsp;ji&nbsp;pan profesor uznal jenom proto, aby nevypadal jako zabedněný konzervativec. Růženčin OP&nbsp;24 vystavili ve&nbsp;dvoraně a&nbsp;nechali ho&nbsp;tam. Byli jsme tomu rádi, protože do&nbsp;bytu v&nbsp;Ottakringu jsme se&nbsp;jen taktak vešli. Nakonec ho&nbsp;koupila banka Creditanstalt pro svoji pobočku v&nbsp;Alberndorfu. Zas bylo na&nbsp;chleba, víno a&nbsp;benzin. Mně objemnou slohu se&nbsp;sedmdesáti sedmi listy veselých, napínavých i&nbsp;dojemných příhod prasátka s&nbsp;kníry vrátili.</span></p>
          <p class="chunk" data-nb-ref-number="20" data-nb-words="25" data-nb-chars="166"><span class="idea" data-nb-ref-number="20" id="idea20" data-nb-words="25" data-nb-chars="166">„Od vás, pane Bartoši, jsem očekával něco duchovnějšího. Tady máte diplom. Nashledanou!“ řekl mi&nbsp;pan profesor, dal mi&nbsp;diplom a&nbsp;podal ruku, shovívavě, žádná srdečnost.</span></p>
          <p class="chunk" data-nb-ref-number="21" data-nb-words="61" data-nb-chars="326"><span class="idea" data-nb-ref-number="21" id="idea21" data-nb-words="61" data-nb-chars="326">A&nbsp;co s&nbsp;diplomem?&nbsp;– Do&nbsp;šuplíku! Zatímco se&nbsp;Růženka radovala z&nbsp;úspěchu v&nbsp;Prátru na&nbsp;kolotoči, pil jsem U&nbsp;Vincenta veltlín tak dlouho, až&nbsp;se&nbsp;do&nbsp;mne už&nbsp;víc nevešlo. Zvedl jsem se&nbsp;a&nbsp;šel do&nbsp;Prátru za&nbsp;Růženkou, od&nbsp;Vincenta to&nbsp;není daleko. Šel jsem dlouho, šel a&nbsp;šel, žádný Prátr nenašel. Nějaká děvčata na&nbsp;mne pokřikovala, vábila mne:</span></p>
          <p class="chunk" data-nb-ref-number="22" data-nb-words="4" data-nb-chars="26"><span class="idea" data-nb-ref-number="22" id="idea22" data-nb-words="4" data-nb-chars="26">„Komm! Komm mit, Schatzi!“</span></p>
          <p class="chunk" data-nb-ref-number="23" data-nb-words="69" data-nb-chars="414"><span class="idea" data-nb-ref-number="23" id="idea23" data-nb-words="69" data-nb-chars="414">„Jděte mi&nbsp;z&nbsp;cesty, temná mračna, hledám Růženku!“ odbýval jsem je&nbsp;a&nbsp;klátil se&nbsp;kupředu, do&nbsp;Prátru za&nbsp;Růženkou, prošel jsem mezi střelnicemi, kolotoči a&nbsp;strašidelnými hrady, šel jsem, šel, Růženku jsem nenašel. Ocitl jsem se&nbsp;v&nbsp;temném parku mezi stromy a&nbsp;křovinami, najednou se&nbsp;mne zmocnilo ticho a&nbsp;hluboká lesní tma. V&nbsp;takové tmě není radno bloumat, ale říkejte to&nbsp;opilci! Dostalo se&nbsp;mi&nbsp;důrazného napomenutí od&nbsp;buku.</span></p>
          <p class="chunk" data-nb-ref-number="24" data-nb-words="89" data-nb-chars="543"><span class="idea" data-nb-ref-number="24" id="idea24" data-nb-words="89" data-nb-chars="543">Když jsem se&nbsp;probral v&nbsp;orosené trávě s&nbsp;boulí na&nbsp;čele, svítalo a&nbsp;rosa se&nbsp;uvelebila i&nbsp;na mně. Z&nbsp;křoví jsem zaslechl prodírání a&nbsp;ještě cosi dosud neslyšené: chrochtání sedmi divokých prasátek. Bál jsem se, že&nbsp;se&nbsp;na&nbsp;mne vrhne jejich maminka, že&nbsp;mě&nbsp;rozsápou a&nbsp;sežerou. Přitiskl jsem se&nbsp;k&nbsp;dubu, kůra byla hladká, nejbližší větve příliš vysoko. Prasátka mi&nbsp;nevěnovala jediný pohled, prošla nevšímavě, hledala jinou potravu. Až&nbsp;to&nbsp;poslední, neukázněný nezbeda, se&nbsp;otočilo, zašklíbilo se&nbsp;a&nbsp;chrochtlo jakési poselství. To&nbsp;prasátko mělo kníry od&nbsp;povidel!</span></p>
          <p class="chunk" data-nb-ref-number="25" data-nb-words="88" data-nb-chars="482"><span class="idea" data-nb-ref-number="25" id="idea25" data-nb-words="88" data-nb-chars="482">Rozběhl jsem se&nbsp;do&nbsp;Ottakringu. Běžel jsem velice rychle navzdory kocovině, ani mě&nbsp;nenapadlo jet tramvají&nbsp;– musel bych na&nbsp;ni&nbsp;čekat, zbytečné zdržení&nbsp;– proběhl jsem Druhým i&nbsp;Prvním okresem a&nbsp;zastavil se&nbsp;až&nbsp;doma, u&nbsp;postele. Růženka ještě spala znavená kolotočem a&nbsp;radostí. Než mi&nbsp;začala lát, že&nbsp;se&nbsp;toulám po&nbsp;nocích a&nbsp;smrdím, vzal jsem si&nbsp;slovo. Řekl jsem jí, že&nbsp;se&nbsp;mi&nbsp;v&nbsp;Prátru rozsvítilo, že&nbsp;musím do&nbsp;Boloně s&nbsp;prasátkem. Tam je&nbsp;prodám na&nbsp;veletrhu, aby bylo na&nbsp;víno, chleba a&nbsp;na benzin.</span></p>
          <p class="chunk" data-nb-ref-number="26" data-nb-words="20" data-nb-chars="116"><span class="idea" data-nb-ref-number="26" id="idea26" data-nb-words="20" data-nb-chars="116">„Máme na&nbsp;chleba, víno a&nbsp;benzin, máme i&nbsp;na činži,“ řekla probuzená Růženka. „Nezapomeň: Prodala jsem OP&nbsp;24 do&nbsp;banky!“</span></p>
          <p class="chunk" data-nb-ref-number="27" data-nb-words="14" data-nb-chars="64"><span class="idea" data-nb-ref-number="27" id="idea27" data-nb-words="14" data-nb-chars="64">„Ty máš na&nbsp;chleba, víno a&nbsp;benzin, i&nbsp;na činži! Já&nbsp;mám leda bzum.“</span></p>
          <p class="chunk" data-nb-ref-number="28" data-nb-words="9" data-nb-chars="44"><span class="idea" data-nb-ref-number="28" id="idea28" data-nb-words="9" data-nb-chars="44">„Živils mě&nbsp;celou dobu, teď jsem na&nbsp;řadě já…“</span></p>
          <p class="chunk" data-nb-ref-number="29" data-nb-words="7" data-nb-chars="49"><span class="idea" data-nb-ref-number="29" id="idea29" data-nb-words="7" data-nb-chars="49">„Mlč, ženská, a&nbsp;vstávej, jedeme prodat prasátko.“</span></p>
          <p class="chunk" data-nb-ref-number="30" data-nb-words="46" data-nb-chars="260"><span class="idea" data-nb-ref-number="30" id="idea30" data-nb-words="46" data-nb-chars="260">Naházeli jsme pár nezbytností do&nbsp;žluté kačeny 2CV, především slohu se&nbsp;sedmdesáti sedmi listy formátu&nbsp;A2, a&nbsp;vyrazili na&nbsp;Innsbruck a&nbsp;pak dále na&nbsp;jih. Růženka řídila, měl jsem ještě v&nbsp;krvi veltlín, v&nbsp;rukou třas a&nbsp;v&nbsp;srdci dychtivost být už&nbsp;tam, nevhodnou k&nbsp;řízení.</span></p>
          <p class="chunk" data-nb-ref-number="31" data-nb-words="99" data-nb-chars="583"><span class="idea" data-nb-ref-number="31" id="idea31" data-nb-words="99" data-nb-chars="583">Maniakální stav ducha mě&nbsp;přešel v&nbsp;Boloni na&nbsp;veletrhu knížek pro děti a&nbsp;mládež, na&nbsp;výstavišti mezi stánky. Množství vystavených publikací a&nbsp;zástupy zoufalců se&nbsp;slohami podobnými mé&nbsp;sloze mne zarazily do&nbsp;podlahy. Proč jsme sem jezdili! Čí&nbsp;to&nbsp;byl nápad!&nbsp;– Držel jsem se&nbsp;Růženky za&nbsp;ruku a&nbsp;nechal se&nbsp;vláčet v&nbsp;davu výstavištěm. Prodírali jsme se&nbsp;lidmi a&nbsp;knihami, v&nbsp;hlavě mi&nbsp;hučelo: Nezdar je&nbsp;normální, zdar výjimečný, úplný idiot snad nejsem. Nezdar nynější může být zdarem budoucím. Co&nbsp;se&nbsp;dnes jeví zdarem, může vést zítra do&nbsp;záhuby. Nic není, Toníku, ztraceno, třeba se&nbsp;ani ty&nbsp;neztratíš…</span></p>
          <p class="chunk" data-nb-ref-number="32" data-nb-words="207" data-nb-chars="1174"><span class="idea" data-nb-ref-number="32" id="idea32" data-nb-words="207" data-nb-chars="1174">„Tady stůj, truhlíku, ani se&nbsp;nehni!“ poručila mi&nbsp;Růženka „Mohl by&nbsp;ses mi&nbsp;ztratit.“ Zmizela v&nbsp;útrobách kóje s&nbsp;nápisem GIUSEPPE INNOCENTI. Stál jsem, ani se&nbsp;nehnul, slohu na&nbsp;zemi opřenou o&nbsp;nohu, každou chvíli jsem se&nbsp;na&nbsp;ni&nbsp;podíval, jestli tam ještě je, aby mi&nbsp;nezmizela, aby mi&nbsp;ji&nbsp;někdo neštípnul nebo nezaměnil za&nbsp;jinou, s&nbsp;něčím ještě nesmyslnějším, než ukrývala ta&nbsp;moje. Davy do&nbsp;mne vrážely a&nbsp;omlouvaly se&nbsp;všemi jazyky světa. Netrčel jsem tam vhodně, ale co&nbsp;jsem mohl dělat, kdybych si&nbsp;stoupl vhodněji, Růženka by&nbsp;mě&nbsp;mohla nenajít, a&nbsp;co bych si&nbsp;bez ní&nbsp;počal v&nbsp;Boloni na&nbsp;knižním veletrhu s&nbsp;prasátkem. Když jsem se&nbsp;nedíval na&nbsp;slohu, hleděl jsem si&nbsp;do&nbsp;dlaní na&nbsp;čáry života, na&nbsp;každé ruce mám jinou, která vlastně platí?&nbsp;– Mohl bych vydělávat na&nbsp;chleba, víno a&nbsp;benzin třeba ve&nbsp;Vídni na&nbsp;Naschmarktu, tahat bedny s&nbsp;ovocem nebo prodávat kyselé zelí… Nebo jezdit po&nbsp;světě s&nbsp;bleším cirkusem, emigrovat do&nbsp;Ameriky a&nbsp;zabíjet voly v&nbsp;jatkách, sklízet hrozny u&nbsp;Niagary a&nbsp;náhle zbohatnout. Vždyť máme život před sebou a&nbsp;možností neomezené množství. Neúspěch je&nbsp;normální, ale co&nbsp;je&nbsp;to&nbsp;neúspěch, třeba je&nbsp;to&nbsp;jenom výhybka na&nbsp;cestě k&nbsp;vysněnému cíli, o&nbsp;němž nemáme potuchy, jestli stojí za&nbsp;to.</span></p>
          <p class="chunk" data-nb-ref-number="33" data-nb-words="64" data-nb-chars="348"><span class="idea" data-nb-ref-number="33" id="idea33" data-nb-words="64" data-nb-chars="348">Růženka vyšla z&nbsp;kóje s&nbsp;bledým černovlasým mužem v&nbsp;kožené bundě, jakou nosil Bertík Brecht, popadla mě&nbsp;za&nbsp;rukáv a&nbsp;vlekla k&nbsp;němu. Zakopl jsem o&nbsp;slohu s&nbsp;dílem a&nbsp;natáhl se&nbsp;na&nbsp;podlahu. Dav se&nbsp;prošel po&nbsp;mně a&nbsp;po sloze, než se&nbsp;mi&nbsp;podařilo vstát a&nbsp;sebrat pošlapané dílo. Růženka mi&nbsp;pomohla a&nbsp;odvlekla mě&nbsp;do&nbsp;kóje nakladatelství Giuseppe Innocenti z&nbsp;Livorna.</span></p>
          <p class="chunk" data-nb-ref-number="34" data-nb-words="55" data-nb-chars="301"><span class="idea" data-nb-ref-number="34" id="idea34" data-nb-words="55" data-nb-chars="301">„Tak to&nbsp;rozbal,“ řekl mi&nbsp;ten bledý muž srozumitelnou němčinou s&nbsp;italskou dikcí. Ačkoliv mi&nbsp;bylo jasné, co&nbsp;říká, nevěděl jsem, co&nbsp;po&nbsp;mně chce. Díval jsem se&nbsp;na&nbsp;něj, viděl, že&nbsp;má&nbsp;obdélníkové brýle bez obrouček a&nbsp;přibarvené vlasy, že&nbsp;má&nbsp;úzký frňák a&nbsp;rýhy kolem úst, ale nechápal jsem, co&nbsp;ode mne očekává.</span></p>
          <p class="chunk" data-nb-ref-number="35" data-nb-words="7" data-nb-chars="51"><span class="idea" data-nb-ref-number="35" id="idea35" data-nb-words="7" data-nb-chars="51">„Tu složku, truhlíku, otevři!“ řekla Růženka česky.</span></p>
          <p class="chunk" data-nb-ref-number="36" data-nb-words="45" data-nb-chars="280"><span class="idea" data-nb-ref-number="36" id="idea36" data-nb-words="45" data-nb-chars="280">V&nbsp;tu chvíli jsem se&nbsp;vzpamatoval. Rázem jsem byl zase na&nbsp;zemi, v&nbsp;Boloni na&nbsp;veletrhu knížek pro děti a&nbsp;jednám s&nbsp;potenciálním nakladatelem. Rozvázal jsem složku a&nbsp;Giuseppe Innocenti se&nbsp;zahleděl závažným pohledem na&nbsp;titulní list. Při bádání nad prvním prasátkovým příběhem se&nbsp;pousmál:</span></p>
          <p class="chunk" data-nb-ref-number="37" data-nb-words="29" data-nb-chars="151"><span class="idea" data-nb-ref-number="37" id="idea37" data-nb-words="29" data-nb-chars="151">„To je&nbsp;ale pěkné prasátko,“ řekl a&nbsp;slečna s&nbsp;rudými ústy a&nbsp;nehty v&nbsp;jeho pozadí nám nalila po&nbsp;sklence červeného vína z&nbsp;Bolgheri, to&nbsp;je&nbsp;kousek od&nbsp;Livorna.</span></p>
          <p class="chunk" data-nb-ref-number="38" data-nb-words="61" data-nb-chars="410"><span class="idea" data-nb-ref-number="38" id="idea38" data-nb-words="61" data-nb-chars="410">Nevěříš, Mňau, myslíš, že&nbsp;si&nbsp;to&nbsp;vymýšlím? Zdá se&nbsp;ti&nbsp;to&nbsp;nevěrohodné? Mně taky. Žádnou smlouvu jsme v&nbsp;Boloni s&nbsp;panem Giuseppem Innocentim nepodepsali. Jenom nám podepsal stvrzenku na&nbsp;převzetí sedmdesáti sedmi pokreslených listů a&nbsp;černých desek s&nbsp;tkalouny, lepenkových, potažených plátnem. Je&nbsp;prý to&nbsp;velmi zajímavé, jenže sám nemůže rozhodnout, řekl Giuseppe Innocenti a&nbsp;dovolil rudoústé slečně, aby ještě nalila.</span></p>
          <p class="chunk" data-nb-ref-number="39" data-nb-words="59" data-nb-chars="361"><span class="idea" data-nb-ref-number="39" id="idea39" data-nb-words="59" data-nb-chars="361">S&nbsp;návrhem smlouvy přijel asi za&nbsp;měsíc do&nbsp;Vídně. Měl tam jednání: se&nbsp;mnou. Přivezl nabídku převázanou zlatou stužkou, jako dárek z&nbsp;nebe. Kromě výhodných finančních podmínek byl tu&nbsp;ještě k&nbsp;dispozici dům s&nbsp;ateliérem, keramickou dílnou a&nbsp;pecí uprostřed vinic, olivových hájů a&nbsp;ovocných sadů poblíž Bolgheri, v&nbsp;Maremmě jižně od&nbsp;Livorna, k&nbsp;moři co&nbsp;by&nbsp;kamenem dohodil.</span></p>
          <p class="chunk" data-nb-ref-number="40" data-nb-words="2" data-nb-chars="17"><span class="idea" data-nb-ref-number="40" id="idea40" data-nb-words="2" data-nb-chars="17">„Bereš, Antonio?“</span></p>
          <p class="chunk" data-nb-ref-number="41" data-nb-words="2" data-nb-chars="15"><span class="idea" data-nb-ref-number="41" id="idea41" data-nb-words="2" data-nb-chars="15">„Beru, Josefe!“</span></p>
          <p class="chunk" data-nb-ref-number="42" data-nb-words="9" data-nb-chars="45"><span class="idea" data-nb-ref-number="42" id="idea42" data-nb-words="9" data-nb-chars="45">„A&nbsp;co já!“ přihlásila se&nbsp;o&nbsp;svá práva Růženka.</span></p>
          <p class="chunk" data-nb-ref-number="43" data-nb-words="7" data-nb-chars="33"><span class="idea" data-nb-ref-number="43" id="idea43" data-nb-words="7" data-nb-chars="33">„A&nbsp;co ty?“ zeptali se&nbsp;oba chlapi.</span></p>
          <p class="chunk" data-nb-ref-number="44" data-nb-words="27" data-nb-chars="161"><span class="idea" data-nb-ref-number="44" id="idea44" data-nb-words="27" data-nb-chars="161">„Beru,“ řekla Růženka po&nbsp;napínavé chvíli. Pak jsme to&nbsp;šli zapít do&nbsp;Švejcárny v&nbsp;Prátru. Kolarik&nbsp;&amp;&nbsp;Buben tam čepujou plzeň, roznášejí vepřová kolena a&nbsp;taky cmundu.</span></p>
        </section>
        <section>
          <p class="chunk" data-nb-ref-number="45" data-nb-words="23" data-nb-chars="161"><span class="idea" data-nb-ref-number="45" id="idea45" data-nb-words="23" data-nb-chars="161">Nakladatelství Giuseppa Innocentiho v&nbsp;Livornu na&nbsp;tom nebylo špatně, když nám mohlo poskytnout něco tak úžasného, jako byla usedlost v&nbsp;katastru městečka Bolgheri.</span></p>
          <p class="chunk" data-nb-ref-number="46" data-nb-words="56" data-nb-chars="350"><span class="idea" data-nb-ref-number="46" id="idea46" data-nb-words="56" data-nb-chars="350">Uzavřeli jsme kapitolu života ve&nbsp;Vídni. Co&nbsp;nám patřilo, vešlo se&nbsp;do&nbsp;žluté kačeny a&nbsp;ještě tam zbylo místo pro nás dva. Cestou jsme se&nbsp;zastavili v&nbsp;Neu Brennstadtu rozloučit se&nbsp;s&nbsp;Hermannem Büchlerem, Johannou Klajn, Siegfriedem Löfflerem, učitelem Hasim Braunem a&nbsp;všemi dobrými rodáky. Měl jsem pocit nevděčníka, který nesplatil dluhy a&nbsp;táhne za&nbsp;lepším.</span></p>
          <p class="chunk" data-nb-ref-number="47" data-nb-words="22" data-nb-chars="133"><span class="idea" data-nb-ref-number="47" id="idea47" data-nb-words="22" data-nb-chars="133">„Člověk má&nbsp;povinnost postarat se&nbsp;o&nbsp;sebe,“ odpověděl pan starosta Büchler na&nbsp;mé&nbsp;provinilé omluvy. „Pak se&nbsp;teprv může postarat o&nbsp;jiné.“</span></p>
          <p class="chunk" data-nb-ref-number="48" data-nb-words="9" data-nb-chars="70"><span class="idea" data-nb-ref-number="48" id="idea48" data-nb-words="9" data-nb-chars="70">„Byli byste blázni, kdybyste…“ řekla Johanna Klajn. „Však ne­umíráme.“</span></p>
          <p class="chunk" data-nb-ref-number="49" data-nb-words="35" data-nb-chars="220"><span class="idea" data-nb-ref-number="49" id="idea49" data-nb-words="35" data-nb-chars="220">„Já si&nbsp;z&nbsp;toho vrásky nedělám,“ zasmála se&nbsp;Růženka a&nbsp;napila se&nbsp;neu­brennstadtského červeného, rozlučkového.&nbsp;– Vyspali jsme se&nbsp;v&nbsp;hostinci Zu&nbsp;hübscher Wirtin v&nbsp;našem pokojíku a&nbsp;po snídani vyrazili do&nbsp;Itálie. Však neumíráme…</span></p>
          <p class="chunk" data-nb-ref-number="50" data-nb-words="125" data-nb-chars="762"><span class="idea" data-nb-ref-number="50" id="idea50" data-nb-words="125" data-nb-chars="762">Toskánskem jsme ujížděli po&nbsp;prastaré Aureliově silnici, u&nbsp;kapličky San Guido zabočili doleva a&nbsp;celí zkoprnělí zastavili. Před námi se&nbsp;do&nbsp;úběžníku jako podle pravítka táhla alej cypřišů obletovaných hejny vrabčáků. Básníci o&nbsp;ní píší básně, ale co&nbsp;je&nbsp;báseň o&nbsp;aleji cypřišů proti skutečnosti! Nebyli jsme v&nbsp;Itálii poprvé, už&nbsp;jsme tu&nbsp;prožili pár kulturních šoků a&nbsp;požili spoustu estetických rozkoší, ale takové cypřiše, jaké rostou v&nbsp;aleji od&nbsp;San Guida k&nbsp;Bolgheri, jsme ještě neviděli. Ve&nbsp;dne tu&nbsp;poletují vrabci, v&nbsp;noci tlukou slavíci. Cypřiše nás přivedly až&nbsp;k&nbsp;městské bráně s&nbsp;věží, tam nás uvítaly kočky. Provedly nás městem, které by&nbsp;co&nbsp;do&nbsp;velikosti a&nbsp;počtu obyvatel bylo ve&nbsp;střední Evropě středně velkou vesnicí. Jenže v&nbsp;Itálii žádné vesnice nemají, jenom města.</span></p>
          <p class="chunk" data-nb-ref-number="51" data-nb-words="77" data-nb-chars="486"><span class="idea" data-nb-ref-number="51" id="idea51" data-nb-words="77" data-nb-chars="486">Naše usedlost měla prejzové střechy, krčila se&nbsp;ve&nbsp;svahu nad vinicemi a&nbsp;sady broskvoní. To&nbsp;oblé na&nbsp;obzoru je&nbsp;poklidná hladina moře Ligurského. Od&nbsp;úzké silničky byl pozemek oddělen vysokou cihlovou zdí porostlou červenými a&nbsp;modrými bugénvileami. Zahrada s&nbsp;olivami a&nbsp;ovocnými stromy rozlehlá, mile zpustlá. Chyběl tu&nbsp;jenom lev s&nbsp;beránkem v&nbsp;objetí.&nbsp;– Dům byl patrový, vedle v&nbsp;menším domečku čekalo na&nbsp;Růženku keramické království s&nbsp;velkou pecí vytápěnou dřevem a&nbsp;s&nbsp;menší elektrickou píckou.</span></p>
          <p class="chunk" data-nb-ref-number="52" data-nb-words="109" data-nb-chars="636"><span class="idea" data-nb-ref-number="52" id="idea52" data-nb-words="109" data-nb-chars="636">Zabydlel jsem se&nbsp;v&nbsp;patře s&nbsp;výhledem na&nbsp;město a&nbsp;k&nbsp;moři, vytáhl papíry, tužky, tuše a&nbsp;barvičky a&nbsp;začal kreslit prasátko mezi olivami. Všechno, co&nbsp;jsem nakreslil a&nbsp;napsal, patřilo nakladatelství Giuseppe Innocenti, Livorno. Určitě se&nbsp;mnou neprohloupili, knížka o&nbsp;prasátku šla dobře na&nbsp;odbyt, překládala se&nbsp;do&nbsp;všech možných jazyků, a&nbsp;mně přibývalo peněz, protože jsme utráceli málo, malounko, jenom za&nbsp;chleba, víno a&nbsp;benzin, také za&nbsp;sýry, chobotničky, zmrzlinu a&nbsp;vstupné do&nbsp;galerií po&nbsp;celé zemi. Byl to&nbsp;náramný stav ducha i&nbsp;těla&nbsp;– nemuseli jsme myslet na&nbsp;peníze, jako by&nbsp;se&nbsp;v&nbsp;bance samy rodily. Co&nbsp;jsme chtěli, na&nbsp;to&nbsp;jsme měli, a&nbsp;ještě víc.</span></p>
          <p class="chunk" data-nb-ref-number="53" data-nb-words="80" data-nb-chars="431"><span class="idea" data-nb-ref-number="53" id="idea53" data-nb-words="80" data-nb-chars="431">Kreslil a&nbsp;vymýšlel jsem další příběhy prasátka, ale už&nbsp;ne&nbsp;v&nbsp;posteli s&nbsp;Růženkou, už&nbsp;jsem je&nbsp;vymýšlel sám ve&nbsp;svém ateliéru a&nbsp;pouštěl si&nbsp;k&nbsp;tomu Mahlera a&nbsp;Janáčka z&nbsp;gramofonu. Připadalo mi&nbsp;nutné, abych za&nbsp;tolik peněz odevzdal co&nbsp;nejvíc práce, a&nbsp;taky jsem chtěl být slavný a&nbsp;ještě slavnější. Dělalo mi&nbsp;dobře, když mi&nbsp;Giuseppe oznámil, že&nbsp;prasátko s&nbsp;kníry znají už&nbsp;i&nbsp;sobi v&nbsp;Grónsku a&nbsp;koalové v&nbsp;Austrálii, že&nbsp;je&nbsp;prodal až&nbsp;do&nbsp;Jižní Koreje.</span></p>
          <p class="chunk" data-nb-ref-number="54" data-nb-words="87" data-nb-chars="537"><span class="idea" data-nb-ref-number="54" id="idea54" data-nb-words="87" data-nb-chars="537">Jednoho dne k&nbsp;nám přijela dvě auta: Giuseppeho solidní mercedes a&nbsp;nová alfa romeo, bílý kabriolet. Řídil ji&nbsp;neznámý Ital v&nbsp;bílém obleku, v&nbsp;košili pařížské modři, s&nbsp;oranžovou kravatou, chlapík jako z&nbsp;televize. Vyklubal se&nbsp;z&nbsp;něj signor Mahuleni, šéf zábavy televizní stanice RATEI&nbsp;– 3. Růženka si&nbsp;umyla ruce od&nbsp;hlíny, sundala zapatlanou zástěru a&nbsp;nalila aperitiv. Giuseppe Innocenti si&nbsp;nepřestal mnout ruce, rýhy kolem úst se&nbsp;mu&nbsp;proměnily v&nbsp;radostné obloučky. Vypili jsme aperitiv a&nbsp;Růženka nalila další.&nbsp;– Prasátko se&nbsp;dostalo do&nbsp;televize.</span></p>
          <p class="chunk" data-nb-ref-number="55" data-nb-words="55" data-nb-chars="313"><span class="idea" data-nb-ref-number="55" id="idea55" data-nb-words="55" data-nb-chars="313">Giuseppe byl zvědavý, s&nbsp;čím se&nbsp;umělecky potýká Růženka, a&nbsp;signora Mahuleniho napadlo, že&nbsp;by&nbsp;se&nbsp;mohl natočit dokument o&nbsp;práci atraktivní cizinky v&nbsp;Bolgheri, ale Růženka se&nbsp;vymlouvala, že&nbsp;není ještě s&nbsp;ničím hotova, a&nbsp;nemá tedy co&nbsp;ukazovat, snad až&nbsp;někdy jindy, protože teď je&nbsp;zrovna zaseklá a&nbsp;sama neví, jak z&nbsp;toho.</span></p>
          <p class="chunk" data-nb-ref-number="56" data-nb-words="60" data-nb-chars="329"><span class="idea" data-nb-ref-number="56" id="idea56" data-nb-words="60" data-nb-chars="329">Návštěva odjela v&nbsp;Giuseppově mercedesu. Zůstal tu&nbsp;po&nbsp;ní&nbsp;klíček a&nbsp;doklady k&nbsp;alfě romeo a&nbsp;alfa romeo jako zpečetění naší dohody o&nbsp;prodeji prasátka s&nbsp;kníry do&nbsp;šoubyznysu.&nbsp;– Vjel jsem s&nbsp;alfou do&nbsp;garáže, žlutá kačena bude bydlet venku. Pak jsem si&nbsp;vylezl do&nbsp;ateliéru a&nbsp;tetelil se&nbsp;blahem, jak jsem úžasný. Co&nbsp;mi&nbsp;ještě chybí?&nbsp;– Děťátko!</span></p>
          <p class="chunk" data-nb-ref-number="57" data-nb-words="128" data-nb-chars="716"><span class="idea" data-nb-ref-number="57" id="idea57" data-nb-words="128" data-nb-chars="716">Růženka! Zděsil jsem se, Mňau. Vždyť já&nbsp;jsem zapomněl na&nbsp;Růženku, na&nbsp;svou ženu a&nbsp;dobrou vílu. Bez ní&nbsp;bych byl vojínem v&nbsp;záloze, zaměstnancem řetězárny ve&nbsp;Spáleném, opíjel bych se&nbsp;u&nbsp;Švarné šenkýřky březovými košťaty a&nbsp;rumem tuzemákem. Opíjím se&nbsp;tu&nbsp;samoslávou v&nbsp;patře a&nbsp;Růženku jsem nechal dole v&nbsp;hrnčírně. Chodím kolem ní, trousím rozumy o&nbsp;svém díle, z&nbsp;vášnivých objetí zbyla poklidná manželská soulož. Je&nbsp;mi&nbsp;s&nbsp;ní dobře, plaveme spolu v&nbsp;moři a&nbsp;nakupujeme, smějeme se&nbsp;na&nbsp;sebe, jezdíme na&nbsp;výlety, zpíváme pod palmami Co&nbsp;to&nbsp;tam šupoce za&nbsp;tú&nbsp;stodolú… A&nbsp;přitom na&nbsp;ni&nbsp;vůbec nemyslím. Beru ji&nbsp;jako samozřejmost, jako by&nbsp;byla můj majetek. Co&nbsp;je&nbsp;moje, to&nbsp;mi&nbsp;nikdo nevezme.&nbsp;– Seběhl jsem ze&nbsp;schodů a&nbsp;vtrhl za&nbsp;Růženkou do&nbsp;dílny.</span></p>
          <p class="chunk" data-nb-ref-number="58" data-nb-words="50" data-nb-chars="317"><span class="idea" data-nb-ref-number="58" id="idea58" data-nb-words="50" data-nb-chars="317">Seděla u&nbsp;otevřené pece, z&nbsp;třísek na&nbsp;podpal si&nbsp;v&nbsp;ní udělala malý ohýnek. Přikládala třísky, hleděla do&nbsp;plamenů a&nbsp;zpívala si&nbsp;táhlou cikánskou písničku. Na&nbsp;hrnčířském kruhu stál trpaslík v&nbsp;nadživotní velikosti, kolorovaný, v&nbsp;hnědých kalhotách a&nbsp;žluté jupce, se&nbsp;zelenou zástěrou a&nbsp;červenou čepičkou, pohled upřený do&nbsp;zdi.</span></p>
          <p class="chunk" data-nb-ref-number="59" data-nb-words="5" data-nb-chars="27"><span class="idea" data-nb-ref-number="59" id="idea59" data-nb-words="5" data-nb-chars="27">Ten trpaslík měl moji tvář.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./jen_smouha_po_nebi_024.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>