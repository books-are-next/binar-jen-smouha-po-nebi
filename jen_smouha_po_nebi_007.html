<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="I">
    <meta name="apple-mobile-web-app-capable" content="yes">
    <title>I</title>
    <link rel="stylesheet" href="./style/style.min.css" media="screen" integrity="sha256-B3gLD3ahhzhEdo6UinammBwydemN1LIOKCNUgIhBIno=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="/assets/favicon.ico">
    <link rel="icon" type="image/png" sizes="16x16" href="/assets/favicon-16x16.png">
    <link rel="icon" type="image/png" sizes="32x32" href="/assets/favicon-32x32.png">
    <link rel="icon" type="image/png" sizes="48x48" href="/assets/favicon-48x48.png">
    <link rel="manifest" href="/assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Ivan Binar: Jen šmouha po nebi">
    <link rel="apple-touch-icon" sizes="57x57" href="/assets/apple-touch-icon-57x57.png">
    <link rel="apple-touch-icon" sizes="60x60" href="/assets/apple-touch-icon-60x60.png">
    <link rel="apple-touch-icon" sizes="72x72" href="/assets/apple-touch-icon-72x72.png">
    <link rel="apple-touch-icon" sizes="76x76" href="/assets/apple-touch-icon-76x76.png">
    <link rel="apple-touch-icon" sizes="114x114" href="/assets/apple-touch-icon-114x114.png">
    <link rel="apple-touch-icon" sizes="120x120" href="/assets/apple-touch-icon-120x120.png">
    <link rel="apple-touch-icon" sizes="144x144" href="/assets/apple-touch-icon-144x144.png">
    <link rel="apple-touch-icon" sizes="152x152" href="/assets/apple-touch-icon-152x152.png">
    <link rel="apple-touch-icon" sizes="167x167" href="/assets/apple-touch-icon-167x167.png">
    <link rel="apple-touch-icon" sizes="180x180" href="/assets/apple-touch-icon-180x180.png">
    <link rel="apple-touch-icon" sizes="1024x1024" href="/assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Jen šmouha po nebi">
    <meta property="og:title" content="Jen šmouha po nebi">
    <meta property="og:type" content="book">
    <meta property="og:book:author" content="Ivan Binar">
    <meta property="twitter:title" content="Ivan Binar: Jen šmouha po nebi">
    <meta property="og:image" content="/assets/cover-1200x620.png">
    <meta property="twitter:image" content="/assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./jen_smouha_po_nebi_006.html">
    <link rel="next" href="./jen_smouha_po_nebi_008.html">
    <meta name="nb-order" content="3">
    <link rel="self" href="jen_smouha_po_nebi_007.html">
    <meta name="nb-identifier" content="binar-jen-smouha-po-nebi-c02a260">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="2353" data-nb-chars="14156">
    <nav role="doc-toc">
      <ul class="plain section">
        <li><a href="jen_smouha_po_nebi_007.html">I</a></li>
        <li><a href="jen_smouha_po_nebi_008.html">II</a></li>
        <li><a href="jen_smouha_po_nebi_009.html">III</a></li>
        <li><a href="jen_smouha_po_nebi_010.html">IV</a></li>
        <li><a href="jen_smouha_po_nebi_011.html">V</a></li>
        <li><a href="jen_smouha_po_nebi_012.html">VI</a></li>
        <li><a href="jen_smouha_po_nebi_013.html">VII</a></li>
        <li><a href="jen_smouha_po_nebi_014.html">VIII</a></li>
        <li><a href="jen_smouha_po_nebi_015.html">IX</a></li>
        <li><a href="jen_smouha_po_nebi_016.html">X</a></li>
        <li><a href="jen_smouha_po_nebi_017.html">XI</a></li>
        <li><a href="jen_smouha_po_nebi_018.html">XII</a></li>
        <li><a href="jen_smouha_po_nebi_019.html">XIII</a></li>
        <li><a href="jen_smouha_po_nebi_020.html">XIV</a></li>
        <li><a href="jen_smouha_po_nebi_021.html">XV</a></li>
        <li><a href="jen_smouha_po_nebi_022.html">XVI</a></li>
        <li><a href="jen_smouha_po_nebi_023.html">XVII</a></li>
        <li><a href="jen_smouha_po_nebi_024.html">XVIII</a></li>
        <li><a href="jen_smouha_po_nebi_025.html">XIX</a></li>
        <li><a href="jen_smouha_po_nebi_026.html">Ediční poznámka</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./jen_smouha_po_nebi_006.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">I</span></h1>
        <section>
          <p class="chunk" data-nb-ref-number="2" data-nb-words="65" data-nb-chars="384"><span class="idea" data-nb-ref-number="2" id="idea2" data-nb-words="65" data-nb-chars="384">Do&nbsp;Spáleného jsem se&nbsp;vrátil, jako by&nbsp;mi&nbsp;nic jiného nezbývalo. Bylo to&nbsp;jako nutkání loupat si&nbsp;strup na&nbsp;téměř vyhojené ráně. Vracet jsem se&nbsp;nemusel, mohl jsem zůstat tam, kde jsem byl. Dařilo se&nbsp;mi&nbsp;dobře, nikdo mě&nbsp;odtamtud nevyháněl. Ale já&nbsp;jsem se&nbsp;chtěl vrátit zrovna do&nbsp;Spáleného. Teď sem vstupuji důstojně; dobrovolně, na&nbsp;základě vlastního rozhodnutí. Třeba zrovna tady je&nbsp;můj domov?</span></p>
          <p class="chunk" data-nb-ref-number="3" data-nb-words="56" data-nb-chars="348"><span class="idea" data-nb-ref-number="3" id="idea3" data-nb-words="56" data-nb-chars="348">Počkal jsem si, až&nbsp;bylo po&nbsp;všem: girlandy strhány, konfety smeteny, hilzny z&nbsp;rachejtlí spolu se&nbsp;střepy lahví v&nbsp;popelnicích, zvratky vytřeny a&nbsp;vylity se&nbsp;špinavou vodou do&nbsp;výlevky. Hudební nástroje ve&nbsp;futrálech, třeštící hlavy zchlazeny, psi v&nbsp;boudách zalezlí, kočky na&nbsp;lovu. Za&nbsp;Němců se&nbsp;to&nbsp;jmenovalo Brennstadt. A&nbsp;tak jsme tomu začali říkat Spálené.</span></p>
          <p class="chunk" data-nb-ref-number="4" data-nb-words="57" data-nb-chars="323"><span class="idea" data-nb-ref-number="4" id="idea4" data-nb-words="57" data-nb-chars="323">Už&nbsp;léta nepiju. Žádný doktor mi&nbsp;nic nenařídil ani nedoporučil, žádné drama se&nbsp;neodehrálo, sám jsem se&nbsp;rozhodl, po&nbsp;zralé úvaze. Deset let ani kapku a&nbsp;nic mi&nbsp;nechybí. Deset let jsem se&nbsp;nepozvracel, deset let mě&nbsp;nezabolela hlava a&nbsp;mé svědomí je&nbsp;čisté, žádné výčitky, žádná&nbsp;– s&nbsp;prominutím&nbsp;– kocovina… Nepij, Mňau, je&nbsp;to&nbsp;hnusné!</span></p>
          <p class="chunk" data-nb-ref-number="5" data-nb-words="68" data-nb-chars="380"><span class="idea" data-nb-ref-number="5" id="idea5" data-nb-words="68" data-nb-chars="380">Na&nbsp;stará kolena jsem se&nbsp;vrátil do&nbsp;Spáleného. Jako vlaštovka do&nbsp;loňského hnízda, jenže po&nbsp;mnoha letech v&nbsp;teplých krajích… Jako bych bezděčně spolkl návnadu a&nbsp;kdosi cosi si&nbsp;mě&nbsp;přitahuje, navíjí navijákem a&nbsp;já se&nbsp;řítím tam, odkud jsem utekl. Jsem tu&nbsp;zas. Není to&nbsp;snaha uzavřít kruh a&nbsp;spojit konec s&nbsp;počátkem? Co&nbsp;když toužím po&nbsp;staré bolesti… Třeba jsem had, který se&nbsp;požírá od&nbsp;ocasu.</span></p>
          <p class="chunk" data-nb-ref-number="6" data-nb-words="194" data-nb-chars="1266"><span class="idea" data-nb-ref-number="6" id="idea6" data-nb-words="194" data-nb-chars="1266">Město bylo plné lidí, všichni někam spěchali. Ale nespěchali tam spolu, nýbrž každý si&nbsp;za&nbsp;svým spěchal sám. Vzájemně se&nbsp;míjeli podle toho, jak se&nbsp;jejich směry křižovaly, vrhali na&nbsp;sebe kradmé, nevraživé pohledy. Měli na&nbsp;sobě plesnivé jeansové oblečky vyšlé z&nbsp;módy a&nbsp;ige­litové tašky čímsi naplněné. Na&nbsp;náměstí stála ještě žulová socha domobranného gardisty Neprojdou!, tvářila se&nbsp;stejně odhodlaně jako za&nbsp;mlada; místo tramvají vozily pracující do&nbsp;řetězárny trolejbusy, v&nbsp;divadle dávali Prodanou nevěstu s&nbsp;ukrajinským pěvcem v&nbsp;roli Kecala. Několik původních domů je&nbsp;strženo, co&nbsp;postavili v&nbsp;mé nepřítomnosti z&nbsp;betonových prefabrikátů, se&nbsp;drolí, zbořeniště zarůstají kopřivami, lebedou a&nbsp;pelyňkem černobýlem.&nbsp;– Ze&nbsp;světa jsem si&nbsp;přivezl trakař peněz a&nbsp;postavil z&nbsp;nich dům za&nbsp;městem, v&nbsp;dostatečné vzdálenosti od&nbsp;ostatních domů. Přece se&nbsp;nevrátím na&nbsp;náměstí ke&nbsp;Švarné šenkýřce do&nbsp;těsného pokojíku s&nbsp;litinovými kamínky. Taky jsem si&nbsp;přivezl keramického trpaslíka v&nbsp;nadživotní velikosti; má&nbsp;hnědé kalhoty, žlutou jupku, zelenou zástěru a&nbsp;na hlavě červenou trpaslickou čapku. Kolem krku jsem mu&nbsp;omotal červenou stužku. Takové si&nbsp;děvčata vázala do&nbsp;vlasů. Možná to&nbsp;ještě dělají… Nejvíc sluší černovláskám. Volám na&nbsp;něj Vezekmíne, ale ve&nbsp;skutečnosti se&nbsp;jmenuje Antonín&nbsp;– po&nbsp;mně.</span></p>
          <p class="chunk" data-nb-ref-number="7" data-nb-words="36" data-nb-chars="204"><span class="idea" data-nb-ref-number="7" id="idea7" data-nb-words="36" data-nb-chars="204">Můj dům vězí ve&nbsp;volné krajině. V&nbsp;krajině zvlněné jako moře: mírné kopečky a&nbsp;mělké dolíky, smíšené lesy a&nbsp;pole plná kamení, lidí málo. Snad kvůli té&nbsp;krajině jsem se&nbsp;vrátil. Kvůli čemu se&nbsp;vracejí vlaštovky?</span></p>
        </section>
        <section>
          <p class="chunk" data-nb-ref-number="8" data-nb-words="177" data-nb-chars="1028"><span class="idea" data-nb-ref-number="8" id="idea8" data-nb-words="177" data-nb-chars="1028">Povím ti, kočko, co&nbsp;se&nbsp;mi&nbsp;zdálo v&nbsp;noci na&nbsp;dnešek, abych nezapomněl. Měl jsem si&nbsp;to&nbsp;zapsat hned ráno, ale nenašel jsem tužku. Snové události se&nbsp;liší od&nbsp;skutečných, nestrpí odkladu. Mizí postupně jako Čínská Kočka Šklíba, couvají do&nbsp;nevědomí, zbude z&nbsp;nich jenom škleb, ale i&nbsp;ten se&nbsp;vytratí. Zdál se&nbsp;mi&nbsp;dům podobný kasárnům v&nbsp;Hranicích na&nbsp;Moravě, z&nbsp;ptačí perspektivy. Sídlí tam mladý muž, s&nbsp;nímž se&nbsp;musím neodkladně sejít. Co&nbsp;mi&nbsp;chce?&nbsp;– Ocitám se&nbsp;uvnitř. Chodby jsou přímé, od&nbsp;úběžníku k&nbsp;úběžníku, po&nbsp;stranách zotvírané dveře, prázdné místnosti s&nbsp;otřískanou omítkou bez oken, cihly vyhřezlé, ve&nbsp;vzduchu vápenný prach… Vím, že&nbsp;ho&nbsp;musím najít, je&nbsp;to&nbsp;otázka života a&nbsp;smrti. Čas plyne a&nbsp;já se&nbsp;zvolna sunu chodbou, nahlížím do&nbsp;pustých místností, na&nbsp;podrážkách mi&nbsp;ulpívá dehet, táhnu za&nbsp;sebou černá vlákna, nemohu je&nbsp;přervat, stahují mě&nbsp;zpátky do&nbsp;šlépějí. Jsem uvězněn ve&nbsp;vlastních stopách. Mám dobrou vůli dostavit se&nbsp;včas, ale nemohu se&nbsp;odtrhnout. Teprve po&nbsp;hodné chvíli beznaděje si&nbsp;uvědomuji, že&nbsp;nikam nemusím, že&nbsp;se&nbsp;mi&nbsp;to&nbsp;jenom zdá.</span></p>
        </section>
        <section>
          <p class="chunk" data-nb-ref-number="9" data-nb-words="53" data-nb-chars="301"><span class="idea" data-nb-ref-number="9" id="idea9" data-nb-words="53" data-nb-chars="301">Nic už&nbsp;nemusím. A&nbsp;přesto jsem se&nbsp;vrátil. Dřepím v&nbsp;křesle a&nbsp;vyhlížím Modrého smíška. Bál jsem se&nbsp;vrátit, a&nbsp;vida, žádná hrůza: stráně plné krav, na&nbsp;obloze párek zamilovaných krkavců, staří známí. Zbrusu nová kočka si&nbsp;mě&nbsp;sama našla a&nbsp;teď mi&nbsp;trpělivě naslouchá.&nbsp;– Ale čurat na&nbsp;koberec, tos nemusela, Mňau!</span></p>
        </section>
        <section>
          <p class="chunk" data-nb-ref-number="10" data-nb-words="72" data-nb-chars="462"><span class="idea" data-nb-ref-number="10" id="idea10" data-nb-words="72" data-nb-chars="462">Vadí mi&nbsp;zima, pocit chladu; zima po&nbsp;těle, zima v&nbsp;duši. Studená chodidla, studené pohledy, husí kůže. Mráz nevadí, i&nbsp;když je&nbsp;nebezpečný a&nbsp;dokáže zabíjet; je&nbsp;nemilosrdný, zničující, ale nepředstírá. Mráz je&nbsp;jasný. Vadí mi&nbsp;zima vlezlá, mokvavá, ulpívající; nedostatečné oblečení, zkřehlé ruce, promáčené boty, vlhká pokrývka, vyškrtané zápalky, orosené zdi, zima pod kůží, v&nbsp;morku kostí. Taková zima sálá z&nbsp;Bydžovského a&nbsp;z&nbsp;jeho nohsleda Kvitka. Mají na&nbsp;mne spadeno.</span></p>
          <p class="chunk" data-nb-ref-number="11" data-nb-words="47" data-nb-chars="315"><span class="idea" data-nb-ref-number="11" id="idea11" data-nb-words="47" data-nb-chars="315">Při prvním setkání, v&nbsp;dětství, jsem Bydžovského načapal v&nbsp;potupné situaci u&nbsp;řeky v&nbsp;Katerajnu. Jeho tata ho&nbsp;tam přivlekl, svlékl do&nbsp;červených trenýrek, namočil jak cíchu, namydlil jádrovým mýdlem a&nbsp;vydrhnul rýžovým kartáčem. Před mýma pobavenýma očima! Bydžovský ječel a&nbsp;žalostně vzlykal, ale svého tatíka neoblomil.</span></p>
          <p class="chunk" data-nb-ref-number="12" data-nb-words="41" data-nb-chars="263"><span class="idea" data-nb-ref-number="12" id="idea12" data-nb-words="41" data-nb-chars="263">„Ty něchceš byč hajotem? Hajot se&nbsp;žimne vody něboji!“ smál se&nbsp;starý Bydžovský. Jako by&nbsp;si&nbsp;nevšiml, že&nbsp;válka už&nbsp;dávno skončila a&nbsp;s&nbsp;ní i&nbsp;Hitlerjugend; že&nbsp;zvítězila dělnická třída, skoncovala s&nbsp;vykořisťováním člověka člověkem a&nbsp;nastolila spravedlivý společenský řád.</span></p>
          <p class="chunk" data-nb-ref-number="13" data-nb-words="25" data-nb-chars="159"><span class="idea" data-nb-ref-number="13" id="idea13" data-nb-words="25" data-nb-chars="159">Z&nbsp;Bydžovského se&nbsp;nestal hajot, nýbrž pionýr. A&nbsp;když se&nbsp;soudruh učitel Králíček v&nbsp;matematice zeptal, kolik je&nbsp;šestkrát šest, Bydžovský po&nbsp;zralé úvaze odpověděl:</span></p>
          <p class="chunk" data-nb-ref-number="14" data-nb-words="1" data-nb-chars="10"><span class="idea" data-nb-ref-number="14" id="idea14" data-nb-words="1" data-nb-chars="10">„Dvanast!“</span></p>
          <p class="chunk" data-nb-ref-number="15" data-nb-words="50" data-nb-chars="343"><span class="idea" data-nb-ref-number="15" id="idea15" data-nb-words="50" data-nb-chars="343">„Výborně, Bydžovský!“ zaradoval se&nbsp;překvapený učitel. „Téměř správně, hochu! Co&nbsp;jsi se&nbsp;stal pionýrem, rozbřesklo se&nbsp;ti. Hlehle, Bydžovský odpověděl! Bezmála ses trefil! Chválím, chválím, chválím, Bydžovský! Vidíš, není to&nbsp;s&nbsp;tebou marné: když se&nbsp;zamyslíš, dokážeš odpovědět i&nbsp;na velice obtížnou otázku. Snad z&nbsp;tebe, Bydžovský, někdy něco bude.“</span></p>
          <p class="chunk" data-nb-ref-number="16" data-nb-words="122" data-nb-chars="685"><span class="idea" data-nb-ref-number="16" id="idea16" data-nb-words="122" data-nb-chars="685">Po&nbsp;prázdninách mi&nbsp;Bydžovský sešel z&nbsp;očí; propadl v&nbsp;počtech a&nbsp;naše cesty se&nbsp;rozešly. Jenže to&nbsp;nebylo napořád, Mňau, Bydžovský se&nbsp;jen tak neztratí. Bydžovskému nelze uniknout. Čas od&nbsp;času se&nbsp;vynoří a&nbsp;to nevěstí nic dobrého; zvláště poté, co&nbsp;se&nbsp;na&nbsp;něj přilepil Kvitko. Jakmile jsem je&nbsp;spatřil, jak se&nbsp;blíží s&nbsp;pytlem a&nbsp;motykou, otočil jsem se&nbsp;k&nbsp;výkladní skříni obchodního domu Průkopník a&nbsp;prohlížel si&nbsp;tepláky uvázané na&nbsp;nitích, aby vypadaly jako člověk v&nbsp;nich oblečený, a&nbsp;šeptal si&nbsp;zaklínadlo, aby mě&nbsp;nezahlédli, aby prošli kolem bavíce se&nbsp;o&nbsp;syslech. Měli zálusk na&nbsp;jejich zrní. Připlácl jsem se&nbsp;ke&nbsp;sklu a&nbsp;čekal, až&nbsp;přejdou a&nbsp;zamíří podél pivovaru k&nbsp;řece a&nbsp;pak za&nbsp;město do&nbsp;polí, k&nbsp;syslům.</span></p>
          <p class="chunk" data-nb-ref-number="17" data-nb-words="5" data-nb-chars="40"><span class="idea" data-nb-ref-number="17" id="idea17" data-nb-words="5" data-nb-chars="40">„Le, Bydžovsky, Bartoš!“ zajásal Kvitko.</span></p>
          <p class="chunk" data-nb-ref-number="18" data-nb-words="12" data-nb-chars="79"><span class="idea" data-nb-ref-number="18" id="idea18" data-nb-words="12" data-nb-chars="79">„Le, Kvitko, fakt, Bartoš,“ pohlédl na&nbsp;mne Bydžovský. „Chceš do&nbsp;pysku, Bartoš?“</span></p>
          <p class="chunk" data-nb-ref-number="19" data-nb-words="20" data-nb-chars="104"><span class="idea" data-nb-ref-number="19" id="idea19" data-nb-words="20" data-nb-chars="104">„Nechcu, cype.“&nbsp;– Řekl jsem mu&nbsp;„cype“ a&nbsp;nevěděl, co&nbsp;to&nbsp;znamená. Hned mi&nbsp;ale došlo, že&nbsp;jsem udělal chybu.</span></p>
          <p class="chunk" data-nb-ref-number="20" data-nb-words="64" data-nb-chars="361"><span class="idea" data-nb-ref-number="20" id="idea20" data-nb-words="64" data-nb-chars="361">„Kdo je&nbsp;u&nbsp;tebe cyp, cype!“ řekl Bydžovský a&nbsp;piznul mě&nbsp;do&nbsp;pysku, až&nbsp;jsem hlavou křísl o&nbsp;výkladní skříň. A&nbsp;nohsled Kvitko mi&nbsp;plivl do&nbsp;pysku žlutý chrchel, aby nepřišel zkrátka. Pak vyrazili Pivovarskou ulicí dolů na&nbsp;Nákladní a&nbsp;po Švermově k&nbsp;řece, přes most do&nbsp;Katerajnu, až&nbsp;za&nbsp;Katerajn a&nbsp;kolem bunkru do&nbsp;polí rozkopávat syslům díry a&nbsp;krást jim nakřečkované obilí.</span></p>
        </section>
        <section>
          <p class="chunk" data-nb-ref-number="21" data-nb-words="68" data-nb-chars="440"><span class="idea" data-nb-ref-number="21" id="idea21" data-nb-words="68" data-nb-chars="440">Hladím spící kočku&nbsp;– co&nbsp;když spánek jenom předstírá?&nbsp;– rukou vnímám pevnou, a&nbsp;přitom hebkou srst, bříšky prstů nabírám ukrývanou energii šelmího těla. Svádí mě&nbsp;to&nbsp;k&nbsp;nevázanému nezávaznému žvanění; kočka nic nevyslepičí, kočce nevadí banalita, vybočení z&nbsp;vazby, nešikovná formulace, nakousnutý a&nbsp;nedořečený příběh. Když toho má&nbsp;dost, byť by&nbsp;to&nbsp;bylo uprostřed slova, odebere se&nbsp;na&nbsp;skříň, pod skříň nebo do&nbsp;koupelny… Kampak, kampak, milostivá?</span></p>
        </section>
        <section>
          <p class="chunk" data-nb-ref-number="22" data-nb-words="69" data-nb-chars="420"><span class="idea" data-nb-ref-number="22" id="idea22" data-nb-words="69" data-nb-chars="420">Soudím, že&nbsp;je&nbsp;mi&nbsp;souzena. Není to&nbsp;přelud, ačkoli ji&nbsp;nikdo neviděl, jenom já. Všech jsem se&nbsp;vyptával, i&nbsp;naší Anky, když se&nbsp;vzdutými plachtami, celá modrá, vznešeně proplula modrou oblohou nízko nad zemí, od&nbsp;východu k&nbsp;západu&nbsp;– zprvu jenom nepatrná bezbarvá skvrna, nepatřičné cosi, zraková vada, ďučka na&nbsp;sítnici. Nikdo ji&nbsp;ani nezahlédl, ačkoli nám plula kousek nad hlavami. Jenom já&nbsp;jsem viděl na&nbsp;nebi modrou plachetnici.</span></p>
          <p class="chunk" data-nb-ref-number="23" data-nb-words="152" data-nb-chars="948"><span class="idea" data-nb-ref-number="23" id="idea23" data-nb-words="152" data-nb-chars="948">Poprvé jsem ji&nbsp;spatřil z&nbsp;bunkru v&nbsp;polích za&nbsp;Katerajnem. Tenkrát ještě bývala zima zimou, vozovku nesolili, auta vyjela, jen když musela, pivovarští koně s&nbsp;vozy naloženými pivem v&nbsp;dřevěných sudech našlapovali opatrně a&nbsp;rolničky jim zvonily na&nbsp;postrojích; také koblížky, které za&nbsp;sebou trousili, mrzly v&nbsp;pádu a&nbsp;cinkaly o&nbsp;ledovku. Chodníky byly posypané popelem, aby se&nbsp;stařenky a&nbsp;stařečci nekáceli na&nbsp;ledu. Vlekl jsem za&nbsp;sebou sáňky s&nbsp;naší Ankou, na&nbsp;popelu se&nbsp;zadrhávaly a&nbsp;skřípaly. Anka práskala bičem nad hlavami poštěkávající smečce eskymáckých psů. Vyjeli jsme si&nbsp;za&nbsp;město sáňkovat. Stojí tam betonový bunkr, k&nbsp;němu ze&nbsp;severní strany, od&nbsp;státní hranice, navršili val. Široko daleko není vhodnější kopec k&nbsp;sáňkování. Sníh byl sněhobílý, čerstvě napadaný, obloha modřejší než v&nbsp;létě, bez mraků, stíny dlouhé, slunce nad obzorem. Děti sjížděly na&nbsp;saních i&nbsp;po zadku, některé klouzaly jen tak v&nbsp;botách po&nbsp;dráze vyklouzané do&nbsp;ledova.&nbsp;– Zimní radovánky.</span></p>
          <p class="chunk" data-nb-ref-number="24" data-nb-words="47" data-nb-chars="270"><span class="idea" data-nb-ref-number="24" id="idea24" data-nb-words="47" data-nb-chars="270">Vrhli jsme se&nbsp;do&nbsp;víru dění, už&nbsp;jsem nebyl smečkou psů, nýbrž závodníkem. Seděl jsem za&nbsp;Ankou a&nbsp;patami řídil, ale řídit jsem nemusel, sáňky se&nbsp;řítily ve&nbsp;vyjetých kolejích i&nbsp;bez řízení, vítr svištěl kolem uší zaklapnutých klapkami, mráz štípal do&nbsp;líček a&nbsp;naše Anka ječela:</span></p>
          <p class="chunk" data-nb-ref-number="25" data-nb-words="1" data-nb-chars="32"><span class="idea" data-nb-ref-number="25" id="idea25" data-nb-words="1" data-nb-chars="32">„Íííííííííííííííííííííííííííí…!“</span></p>
          <p class="chunk" data-nb-ref-number="26" data-nb-words="7" data-nb-chars="37"><span class="idea" data-nb-ref-number="26" id="idea26" data-nb-words="7" data-nb-chars="37">„Neječ! Řídím já, nic se&nbsp;ti&nbsp;nestane.“</span></p>
          <p class="chunk" data-nb-ref-number="27" data-nb-words="45" data-nb-chars="274"><span class="idea" data-nb-ref-number="27" id="idea27" data-nb-words="45" data-nb-chars="274">Ječet nepřestala, protože to&nbsp;byl jekot radostný, a&nbsp;nebyla s&nbsp;tím sama, spousta ostatních děcek ječela jekotem podobným, zimní radovánky na&nbsp;bunkru za&nbsp;Katerajnem se&nbsp;bez jekotu neobejdou.&nbsp;– Dojeli jsme ještě kus po&nbsp;rovině a&nbsp;zastavili o&nbsp;zmrzlou brázdu černé hlíny s&nbsp;bílou čepicí.</span></p>
          <p class="chunk" data-nb-ref-number="28" data-nb-words="14" data-nb-chars="77"><span class="idea" data-nb-ref-number="28" id="idea28" data-nb-words="14" data-nb-chars="77">„Le, Bydžovsky, něni to&nbsp;Bartoš ze&nbsp;segrum?“ ozval se&nbsp;mi&nbsp;za&nbsp;zády povědomý hlas.</span></p>
          <p class="chunk" data-nb-ref-number="29" data-nb-words="24" data-nb-chars="126"><span class="idea" data-nb-ref-number="29" id="idea29" data-nb-words="24" data-nb-chars="126">„Je to&nbsp;Bartoš, Kvitko, ze&nbsp;segrum a&nbsp;maju fajne saňky. Rodle. A&nbsp;my enem klizave butky!“ ozval se&nbsp;mi&nbsp;za&nbsp;zády druhý povědomý hlas.</span></p>
          <p class="chunk" data-nb-ref-number="30" data-nb-words="3" data-nb-chars="14"><span class="idea" data-nb-ref-number="30" id="idea30" data-nb-words="3" data-nb-chars="14">„A&nbsp;mokru řiť.“</span></p>
          <p class="chunk" data-nb-ref-number="31" data-nb-words="7" data-nb-chars="43"><span class="idea" data-nb-ref-number="31" id="idea31" data-nb-words="7" data-nb-chars="43">„Poščaj nam, Bartoš, ty&nbsp;tvoje fajne rodle!“</span></p>
          <p class="chunk" data-nb-ref-number="32" data-nb-words="3" data-nb-chars="18"><span class="idea" data-nb-ref-number="32" id="idea32" data-nb-words="3" data-nb-chars="18">„Aspoň na&nbsp;chvilu!“</span></p>
          <p class="chunk" data-nb-ref-number="33" data-nb-words="24" data-nb-chars="146"><span class="idea" data-nb-ref-number="33" id="idea33" data-nb-words="24" data-nb-chars="146">„Něpoščam,“ řekl jsem jejich jazykem a&nbsp;dával si&nbsp;přitom pozor, abych neřekl cype jako posledně, aby neměli záminku piznut mě&nbsp;do&nbsp;pysku jako tenkrát.</span></p>
          <p class="chunk" data-nb-ref-number="34" data-nb-words="2" data-nb-chars="17"><span class="idea" data-nb-ref-number="34" id="idea34" data-nb-words="2" data-nb-chars="17">„Něpoščaš, cype?“</span></p>
          <p class="chunk" data-nb-ref-number="35" data-nb-words="5" data-nb-chars="25"><span class="idea" data-nb-ref-number="35" id="idea35" data-nb-words="5" data-nb-chars="25">„Ni!“ trval jsem na&nbsp;svém.</span></p>
          <p class="chunk" data-nb-ref-number="36" data-nb-words="117" data-nb-chars="638"><span class="idea" data-nb-ref-number="36" id="idea36" data-nb-words="117" data-nb-chars="638">„Poščaš, Bartoš,“ řekl Bydžovský, urval klíč od&nbsp;bytu, který mi&nbsp;visel na&nbsp;šňůrce kolem krku, a&nbsp;hodil ho&nbsp;do&nbsp;závěje. Když jsem se&nbsp;pro něj shýbal, piznul mě&nbsp;do&nbsp;pysku, až&nbsp;jsem upadl tváří na&nbsp;klíč. Naše Anka na&nbsp;sáňkách začala znovu ječet. Teď ječela jinak než při sjíždění z&nbsp;bunkru, jinak, než ječely ostatní děti. Jenže v&nbsp;tom všeobecném jekotu naléhavost jekotu Ančina zcela zanikla. Strčil jsem klíč do&nbsp;kapsy a&nbsp;v&nbsp;tu ránu jsem schytal druhou. Z&nbsp;nosu mi&nbsp;začala téct krev. Shýbl jsem se&nbsp;pro sníh, abych krvácení zastavil. Toho využil statečný Kvitko a&nbsp;kopl mě&nbsp;do&nbsp;zadku tak mocně, až&nbsp;jsem spadl do&nbsp;závěje. Vrhli se&nbsp;na&nbsp;mne a&nbsp;začali mě&nbsp;krmit sněhem.</span></p>
          <p class="chunk" data-nb-ref-number="37" data-nb-words="4" data-nb-chars="27"><span class="idea" data-nb-ref-number="37" id="idea37" data-nb-words="4" data-nb-chars="27">„Abysi něbyl hladny, cype!“</span></p>
          <p class="chunk" data-nb-ref-number="38" data-nb-words="38" data-nb-chars="243"><span class="idea" data-nb-ref-number="38" id="idea38" data-nb-words="38" data-nb-chars="243">Kolem se&nbsp;vytvořil kruh přihlížejících. Sledovali událost mlčky, někteří podávali Bydžovskému a&nbsp;Kvitkovi hrsti sněhu, aby ho&nbsp;bylo dost, kdyby sníh v&nbsp;závěji došel. Další drželi rozzuřenou Anku. Vrhala se&nbsp;na&nbsp;ty&nbsp;dva chasníky, mohla by&nbsp;jim ublížit.</span></p>
          <p class="chunk" data-nb-ref-number="39" data-nb-words="61" data-nb-chars="390"><span class="idea" data-nb-ref-number="39" id="idea39" data-nb-words="61" data-nb-chars="390">Když čas valchování uplynul, Bydžovský a&nbsp;Kvitko popadli kořist, Ančina zuřivost byla zkrocena, vystřídal ji&nbsp;usedavý pláč.&nbsp;– Zatímco Bydžovský a&nbsp;Kvitko sjížděli na&nbsp;našich sáňkách a&nbsp;šetřili si&nbsp;svoje podrážky, vyškrábali jsme se&nbsp;nahoru na&nbsp;bunkr, krev se&nbsp;už&nbsp;zastavila, ale slzy tekly dál, i&nbsp;mně, zvalchovanému, slzy bezmoci. Pohlédl jsem k&nbsp;nebi, zvednout hlavu prý v&nbsp;takových okamžicích pomáhá.</span></p>
          <p class="chunk" data-nb-ref-number="40" data-nb-words="27" data-nb-chars="160"><span class="idea" data-nb-ref-number="40" id="idea40" data-nb-words="27" data-nb-chars="160">A&nbsp;skrze slzy bezmoci jsem ji, Mňau, spatřil poprvé. Loď přece, tu&nbsp;modrou loď s&nbsp;modrými plachtami na&nbsp;modré obloze! Byl to&nbsp;koráb, trojstěžník jménem Modrý smíšek.</span></p>
          <p class="chunk" data-nb-ref-number="41" data-nb-words="27" data-nb-chars="148"><span class="idea" data-nb-ref-number="41" id="idea41" data-nb-words="27" data-nb-chars="148">„Vidíš ji? Taky vidíš to, co&nbsp;já?“ ptal jsem se&nbsp;naší Anky na&nbsp;bunkru a&nbsp;ukazoval prstem, napřaženou paží, oběma pažemi, jako bych mohl tu&nbsp;loď zastavit.</span></p>
          <p class="chunk" data-nb-ref-number="42" data-nb-words="5" data-nb-chars="31"><span class="idea" data-nb-ref-number="42" id="idea42" data-nb-words="5" data-nb-chars="31">„Co mám vidět?“ nechápala Anka.</span></p>
          <p class="chunk" data-nb-ref-number="43" data-nb-words="7" data-nb-chars="37"><span class="idea" data-nb-ref-number="43" id="idea43" data-nb-words="7" data-nb-chars="37">„Loď přece, vždyť pluje přímo k&nbsp;nám…“</span></p>
          <p class="chunk" data-nb-ref-number="44" data-nb-words="21" data-nb-chars="136"><span class="idea" data-nb-ref-number="44" id="idea44" data-nb-words="21" data-nb-chars="136">„Jakou loď? Obláček vidím,“ řekla naše Anka. „Jenom šmouhu po&nbsp;obloze.“ Otřela si&nbsp;mokro z&nbsp;tváře mokrým kapesníkem. Aspoň brečet přestala.</span></p>
          <p class="chunk" data-nb-ref-number="45" data-nb-words="256" data-nb-chars="1525"><span class="idea" data-nb-ref-number="45" id="idea45" data-nb-words="256" data-nb-chars="1525">Ale copak naše Anka neměla dobré oči? Brýle nenosila, jak je&nbsp;možné, že&nbsp;neviděla Modrého smíška?&nbsp;– Po&nbsp;palubě se&nbsp;procházeli Lapuťané ve&nbsp;špatně padnoucích oděvech zdobených obrazy sluncí, měsíců a&nbsp;hvězd, protkané obrazy houslí, fléten, harf, trubek, kytar, spinetů a&nbsp;mnoha jiných hudebních nástrojů nám v&nbsp;Evropě neznámých. Na&nbsp;horní palubě pod modrým baldachýnem vyhrával big band Karla Krautgartnera, a&nbsp;když byl Modrý smíšek rovnou nad námi, chopil se&nbsp;Karel Krautgartner sopransaxofonu a&nbsp;začal hrát Real the Blues tak překrásně, až&nbsp;srdce usedalo. Ačkoli Anka nic neviděla a&nbsp;neslyšela, začala se&nbsp;usmívat. Lidé na&nbsp;palubě se&nbsp;opírali o&nbsp;zábradlí, pohlíželi dolů na&nbsp;bunkr a&nbsp;na sáňkující děti, naslouchali Karlu Krautgartnerovi, a&nbsp;když bylo sólo u&nbsp;konce, všichni na&nbsp;palubě mu&nbsp;zatleskali. Také já&nbsp;jsem zatleskal a&nbsp;Karel Krautgartner se&nbsp;s&nbsp;noblesou uklonil. Byl si&nbsp;vědom toho, že&nbsp;si&nbsp;obdiv zaslouží. Někteří měli dalekohledy, jiní prostým okem shlíželi na&nbsp;zem pod sebou, na&nbsp;zasněženou krajinu a&nbsp;na bunkr, na&nbsp;mne s&nbsp;naší Ankou; viděli, jak mávám a&nbsp;jak Anka kroutí hlavou, co&nbsp;jsem to&nbsp;za&nbsp;blázna, co&nbsp;to&nbsp;tu&nbsp;vyvádím.&nbsp;– Lidé z&nbsp;paluby Modrého smíška na&nbsp;mne kývali, abych za&nbsp;nimi vylezl, abych vyskočil na&nbsp;palubu, že&nbsp;mi&nbsp;pomohou. Dokonce spustili provazový žebřík, už&nbsp;už&nbsp;jsem po&nbsp;něm sahal, už&nbsp;jsem ho&nbsp;skoro měl, jenže ti&nbsp;šprýmaři ucukli, povytáhli žebřík, a&nbsp;když jsem si&nbsp;povyskočil, povytáhli ho&nbsp;ještě a&nbsp;ještě výš, abych na&nbsp;něj nedosáhl, a&nbsp;smáli se&nbsp;jako děcka. Chvíli si&nbsp;takto se&nbsp;mnou pohrávali a&nbsp;dělali na&nbsp;mne dlouhý nos, někteří strouhali mrkvičku:</span></p>
          <p class="chunk" data-nb-ref-number="46" data-nb-words="11" data-nb-chars="62"><span class="idea" data-nb-ref-number="46" id="idea46" data-nb-words="11" data-nb-chars="62">„Dnes ještě ne, Toníku Bartoši, na&nbsp;tohle jsi ještě moc mladý…“</span></p>
          <p class="chunk" data-nb-ref-number="47" data-nb-words="98" data-nb-chars="585"><span class="idea" data-nb-ref-number="47" id="idea47" data-nb-words="98" data-nb-chars="585">Jak loď připlula, tak i&nbsp;odplula směrem západním, vzdalovala se&nbsp;zvolna, až&nbsp;se&nbsp;proměnila v&nbsp;modrou šmouhu, v&nbsp;nepatrnou bezbarvou skvrnu, nepatřičné cosi na&nbsp;obloze, přelud, zrakovou vadu, ďučku na&nbsp;sítnici, nic… A&nbsp;mně došlo, že&nbsp;za&nbsp;nimi na&nbsp;palubu nemůžu, protože mám tady na&nbsp;bunkru naši Anku a&nbsp;na mých sáňkách se&nbsp;neoprávněně vozí Bydžovský s&nbsp;Kvitkem. Takové krásné sáňky přece nemůžu nechat v&nbsp;jejich spárech a&nbsp;naši Anku opustit, zanechat ji&nbsp;i&nbsp;se sáňkami napospas živlům!&nbsp;– Když se&nbsp;nabažili, sáňky pohodili do&nbsp;zavátého příkopu a&nbsp;odešli páchat další dobré skutky do&nbsp;temných uliček v&nbsp;Katerajnu.</span></p>
          <p class="chunk" data-nb-ref-number="48" data-nb-words="44" data-nb-chars="231"><span class="idea" data-nb-ref-number="48" id="idea48" data-nb-words="44" data-nb-chars="231">Jenom nechápu, Mňau, jak je&nbsp;možné, že&nbsp;Modrého smíška neviděla ani naše Anka, ani ostatní děcka. Jako by&nbsp;to&nbsp;byl přelud, jako by&nbsp;Modrý smíšek nebyl ze&nbsp;dřeva, kovu a&nbsp;plátna, živá loď z&nbsp;masa a&nbsp;kostí, jako by&nbsp;to&nbsp;byla jen moje představa.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./jen_smouha_po_nebi_008.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-RMBVqNwEzDcW++9jVyEQGMfdJYxexV/VkBR4VdP8m8I="></script>
  </body>
</html>