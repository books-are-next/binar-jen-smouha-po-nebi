---
contentType: prose
---

XI

  

Ten chlap ve fáračkách, Mňau, co tu dneska byl, je tesař Helebrant. Bude nám stavět věž, abychom dohlédli za třetí obzor. Někdy se tam slétají čápi a rokují o stavu žab a myší v českých zemích. Je to pěkný pohled, jak mávají křídly a klapou zobáky, jak se rozlétají na všechny strany. Odtud se budeme dívat, jak Lukáš s Gábinou učí létat letošní krkavčata. Projekt jsem zadal architektu Poštovnovi, znalci dřeva a znamenitému staviteli vyhlídkových věží. S projektem nebyl problém, ale sežeň tesaře, Mňau, který by tu věž postavil. Je to jako za bolševiků… Tvrdí o sobě, že je vyučený, ale já mám podezření, že byl havířem. Je v něm cosi havířského. Hned mně, dědkovi, začal tykat:

„Nemaš co vypit?“ zeptal se, jakmile jsme si sedli ke stolu.

„Tys nepřijel autem, Helebrante?“

„Aha,“ řekl, „no tak dobře.“ Zvedl se a odešel. Škoda, tesařů je v těchto končinách jako šafránu, byť by to byli jenom zběhlí havíři uvyklí stloukat v dole výdřevu a budovat stojky v rubání. Snad by podle přesného plánu dokázal stlouct i tu věž. – Vrátil se vzápětí s lahví vodky: měl ji v mercedesu z třetí ruky. Dvě sklenice vyndal z mého kredence. Nalil do obou, jednu hned obrátil do sebe, druhou postavil přede mne. Odejdi, satane! Odsunul jsem ji s horlivým vrtěním hlavou. Podíval se nechápavě a vypil i tu moji.

„Kaj maš ten planek, šefe?“

Přinesl jsem tu svátost. Kolik lidí se může pochlubit projektem od Poštovny! Ani se neptej, Mňau, co jsem za to dal! Architekt byl důkladný, určil přesně materiál, rozměry, druh dřeva a jeho kvalitu, profily trámů a trámků, kování, velikosti šroubů, matic a vrutů, samé ušlechtilé materiály. Rozbalil jsem plány na stole. Helebranta zajímal jenom celkový pohled.

„To je pěkna cypovina!“ spráskl ruce nad papírem. „To vypada jak pro kanarka. To ma byt věž? Taka kletka ze šprušli? Jak zafuka věter, tak se ti to vybuli a možeš s tym zatopit v pecku.“

„Nevybulí, je to vypočítané, Helebrante. Vždyť to vymyslel akademický architekt Poštovna!“

„Ten ma určitě aspoň maturytu,“ řekl se znechucením. „To vyhoď z okna! Na co take planky, zrobime lepši, bez planka.“

„Takovou věž chci, Helebrante, a žádnou jinou. Je krásná!“

„To nevytopiš, šefe. A na co ti to vlastně bude?“

„Abych dohlédl za třetí obzor.“

„Co?“ nechápal. Nalil znovu do obou sklenic, chvíli mlčky pozoroval hladiny, ale nevydržel to dlouho. „Za třeti obzor? No dobre, tak za třeti obzor, abysi se tam nemusel hnat pěšky, že. Co je hlavni? Hlavni je, na co se divaš, a ne odkad se divaš. Odkad se divaš, to nevidiš. Vidiš enem to, na co hlediš. Třeti obzor. A to, co nevidiš, ti može byt fuk. Pro tebe, pane Bartoš, je duležite, že vidiš za třeti obzor, a neni duležite, jak vypada věž, ve ktere stojiš, duležite je, aby tě udržela, abysi z ni nespadnul, aby ti to věter nesfuknul aji s tebum, aby na tebe nefukalo, aby byla fest. Tobě može byt ukradene, jak vypada to, co stejnak nevidiš, bo jsi v tym. V tej věži. Aby ti tam nebyla žima.“

„Ale když půjdu na procházku až za třetí horizont, když se budu odtud vracet domů, Helebrante,“ řekl jsem, Mňau, tomu tesaři, „tak tu věž uvidím; nejdřív špičku s praporkem, pak horní část a nakonec ji uvidím celou, v plné kráse. A jestli ji neuděláš tak, jak ji nakreslil a spočítal Poštovna, padne na mne tíseň.“

„Nic nespadne, pane Bartoš, ja to zrobim fest!“ ujistil mě Hele­brant. – No, zdařbuch!

Zdál se mi lovecký sen o tatínkovi. A v tom snu ještě jeden, o fialovém králíkovi, který o sobě tvrdil, že je Alp, moje noční můra. Byli jsme s tatínkem na lovu, Mňau. S tatínkem na lovu! Jedeme autobusem s lovci, máme zastřelit lidožravou krávu. Mám flintu mezi koleny a musím, ačkoli se mi nechce, nikdy jsem nic nelovil a lovit nehodlal. – „Je to past, Toníku,“ promlouvá ke mně tatínek šeptem, „a nemůžeme se jí vyhnout. Pokud bychom se jí vyhnuli, kladeči pastí položí jinou, důmyslnější, nebo nás utlučou kloboučky se sojčím pírkem. Kličkování nikam nevede.“ – „Co kdybychom utekli?“ – „Doženou nás a bude to horší.“ Vedoucí lovec má hnědou rádiovku, tmavomodrý svrchník a na rukávu červenou pásku s nápisem POŘADATEL. Rozmístil nás po lese: „Nejdřív zavoláš: Stůj, kdo tam! Když neposlechne: Stůj, nebo střelím! Když zase neposlechne, výstřel do vzduchu, a když furt nic, tak doňho, soudruhu! Moc se s ním neser. Jasné?“ Ležel jsem ve stínu a čekal, když tu do mě cosi drclo čumákem: fialový králík! Už se mi jednou zdál, ale nebylo to na lovu. Zdá se, že jsem ve snu usnul a že se mi ve snu zdá sen už jednou odesněný. Ten králík řekl: „Jméno mé je Alp a jsem tvá noční můra. Utrhli mi ucho. Jak to vysvětlíš, Antoníne?“ – „Sotva,“ řekl jsem popravdě. – „Tak aspoň kravatu mi půjč, zelenou, Antoníne, jinou neberu; se šikmými červenými pruhy, uzel Amerika.“ – „Nemám. Mám jenom černou, ale nedám! Člověk nikdy neví, kdy ji bude potřebovat.“ – „Bez kravaty nemám šanci,“ řekl králík zoufale. Chápal jsem ho, šlo mu o všechno, musel tu kravatu mít, ale jak? Měl se snad picnout do hlavy? – V zelené trávě ušlapal jsem si pelíšek, přivinul k sobě fialového králíka s utrženým uchem a ulehl, aniž bych se znepokojoval úvahami o blízké budoucnosti, usnul jsem uprostřed snu, spal jsem s fialovým králíkem v náručí a zdálo se mi, že spím s fialovým králíkem v náručí. Už jsme žádnou kravatu nepotřebovali. – Najednou jsem byl vzhůru; proti tmavomodrému nebi se mezi kmeny stromů zjevil černý stín se dvěma bodci.

Stůj, kdo tam!

Stůj, nebo střelím!

Prásk! Prásk!

Vzplanul požár, oheň mi olízl mozek a hrudník sevřela tíseň, jako by mě zasypala fůra mokrého písku. Tma. V černé tmě se zjevil tatínek a měl kolem krku bílý copánek. Řekl: „Nevěř všemu, co ti kdo nakuká, ani kdyby to byla pravda.“ – Fialový králík, Mňau, se mi vysmekl z náručí a na prach shořel.

Vyprávěl jsem Růžence ve výzdobně o panu Frostovi, znamenitém hudebníkovi, který mě učil, učil, ale nenaučil, o tom, co se mu zrovna přihodilo a jak jsme neuspěli já ani pan profesor Zarašovský, starosta.

„Jsú to kurvy,“ řekla Růženka. „Nám zebrali koňa. Včil mosíme trčat ve Spáleném. Jako nejací gádži.“ Vpletla si do vlasů červenou pentličku a já jsem si představoval, že kvůli mně. Byla krásná, až se tajil dech.

„Vy jste ze Slovácka, nebo z Valašska?“ zeptal jsem se, protože se mi líbilo, jak pěkně míchá nářečí.

„Chachá!“ zasmála se pobaveně. „Odevšady… Z voza! Hele, vole, jeden brácha je dokonce Pražák křtěnej Vltavou.“

Červená stužka v černých vlasech, ve vlasech černějších než křídla krkavců. – Vyprávěl jsem Růžence o panu Frostovi, jak mě učil na housle housti písničku Winter ade, Scheiden tut weh… a mně to nešlo, protože jsem necvičil, protože mě to nebavilo, a nebavilo mě to proto, že mi to nešlo, a proto jsem necvičil, že mě to nebavilo, a tak dále, v kruhu bezvýchodném. Pan Frost byl mírný jako vánek, ale když jsem na chybě trval, mlátil se do levé dlaně proutkem na ukazování, až ji měl červenou, a vykřikoval: „Ge, gé, GÉÉ!“ stále hlasitěji. Také trval na svém a mně bylo jasné, že by raději mlátil po prstech mě, ale netroufl si, nemohl vědět, co by na to tatínek. Každý čtvrtek ve čtyři začínalo mučeníčko, mučení. Pan Frost se nikdy nezpozdil. Vyprávěl jsem Růžence o tom, jak jsem nenáviděl čtvrtky a pana Frosta, ale jak nám jednou bouchly saze v komíně a vylítly krbem do salonu, chvíli visely ve vzduchu a pak se zvolna snesly dolů a pokryly všechno, všecičko: nábytek i koberce, sošky a rámy obrazů, ovoce v míse. Byly to nádherně černé saze, jako tvoje vlasy, Růženko, a mně odpadly housle. Pan Frost musel i s proutkem odejít. – Tohle jsem vyprávěl Růžence, ačkoliv jsem jí chtěl říct něco jiného, co by se netýkalo pana Frosta ani houslí.

„Něco ti ukážu,“ řekla Růženka. „Chceš?“

„Chcu!“ vyjelo ze mne.

„Zdělaj si ten hnusný plášť,“ nařídila mi a taky si sundala pracovní hazuku pocákanou barvami. Sukénku měla červenou jako vždycky, bleděmodrou blůzku cudně pozapínanou až ke krku, široký černý pás, jak se to tenkrát nosilo.

„Jdeme!“ řekla, popadla lýkovou tašku, pootevřela dveře a vykoukla do chodby jako ostřílený rozvědčík. Opouštěli jsme pracoviště v pracovní době, dopouštěli jsme se zločinu.

„Ale vždyť nás přes vrátnici…“

„Neboj, truhlíku!“ uklidnila mě. Proplížili jsme se areálem řetězárny do míst, kde v plevelech a sporé trávě žijí divocí králíci, kde rezivějí plechovky od čehokoli a barely s fujtajblem u dna. Nebyli jsme první, k díře v plotě vedla vyšlapaná pěšina. Ale vyhráno zdaleka nebylo, uprostřed města na nás vybafla dvojčlenná hlídka Veřejné bezpečnosti se psem. Číhali v Sadech Klementa Gottwalda za platanem:

„Kontrola občanských průkazů, občane a občanko!“

Už jsem se viděl v cele s panem Frostem, kdoví, co provedou Růžence. Prohlíželi si průkazy, listovali v nich, až se prolistovali k rubrice zaměstnavatel: Řetězárna, n. p., razítko a podpis vedoucího osobního oddělení. V pořádku. V pořádku?

„Jak to, občane a občanko, že nejste v práci, když máte být v práci?“

„Ale my jsme v práci, soudruhu,“ namítla Růženka s bezelstným úsměvem. „Že jsme v práci, soudruhu vedoucí!“ obrátila se na mne pro potvrzení.

„Jsme,“ řekl jsem nejistě.

„Idem do barvy-laky, bo nam došla červena. A bez červene jsme v řiti. Že, soudruhu vedoucí,“ řekla si znovu o můj souhlas.

„V řiti!“ potvrdil jsem.

Zasalutovali, pes nás očichal a my jsme kráčeli Spáleným, ale ne do barvy-laky, šli jsme opačným směrem, z města ven, do polí a já jsem nevěděl, kamže mne to neuvěřitelné děvče vleče. Šli jsme lukami s přerostlou trávou, odkvetlým devaterým kvítím. Za hrází porostlou šípkovím s červenými plody, trpkými trnkami a hložím bylo na ostrévkách seno vybělené sluncem a vyluhované dešti, už dávno mělo být sežrané.

Nedokázal jsem ani v lukách Růžence říct, co bych jí rád řekl. Co bych jí rád řekl, nešlo říct jen tak, chyběla slova. Chyběla by komukoliv, každému, protože slov je málo, taková slova, jaká jsem potřeboval, nikde nejsou. – Co bych rád sdělil, k tomu je zapotřebí ještě cosi. Ale co a kde to vzít? Copak jsem tenkrát věděl, Mňau, že i koktání a zajíkání, rudé uši a zpocené dlaně jsou řečí srozumitelnou, sdělnější než slova, slova, slova… slova pečlivě a promyšleně volená a správně jedno za druhé kladená? A tak jsem se držel zpátky, abych nepokazil to, co jsem stejně kazil, jak to jenom šlo. Mlčky jsme došli až k okraji lesa.

„Myslím, že jsme dost unaveni,“ řekla Růženka spisovně, pohodila tašku a lehla si do trávy. Chvilku jsem otálel a rozvažoval, zda to úžasné gesto platí i pro mne. Nakonec jsem usoudil, že platí, a lehl si do trávy kus od Růženky, aby si nemyslela, že snad… že jsem… že bych… Ležel jsem v trávě na zádech, díval se do nebe a vtom jsem zahlédl mezi bílými oblaky nezřetelné, sotva postřehnutelné, šálivé obrysy jakoby lodi, jakoby trojstěžníku s plachtami vzdutými… Ale ne, prstem kdybych ukázal a řekl Růžence, že nad námi pluje Modrý smíšek, mohla by ho nevidět – každý nemá ten dar – a pak by se mi vysmála, a to by bylo to poslední, co bych si přál, aby Růženka udělala, a tak jsem raději zavřel oči a poslal Modrého smíška k šípku.

Polechtala mě kostřavou v uchu a já jsem nevěděl, co s tím. Napadlo mě, že bych mohl rozvázat červenou pentličku a hrábnout jí do vlasů. Jenže takovou troufalost jsem si netroufl. Jenom jsem ukázal na oblohu. Už jsem mohl, Modrý smíšek byl pryč.

„Lukáš s Gábinou, krkavci,“ představil jsem Růžence své přátele.

„Pěkní ptáci,“ řekla, shrnula ze stébla klásek a jako oštěpem pro skřítky zasáhla mě do oka. Ani tohle mi nepomohlo.

„Nechtělas mi cosi ukázat?“

„Pojď, truhlíku!“ Popadla tašku a vyrazila do lesa. Došli jsme ke kostelu svatého Antonína. Fortna byla zavřená zevnitř a na bočních dveřích závora zamčená visacím zámkem. Růženka sáhla do tašky, chvíli se v ní přehrabovala, až vyhrabala klíč.

„To je můj kostel. Žádný ho nechtěl, tož jsem ho ukradla pro sebe,“ přiznala se ke zločinu. „My cigáni prý tuze krademe.“

V kostele bylo čisto, vydrhnutá podlaha, ometené stěny, kytice v plechovkách od plynových masek z války: růže, karafiáty, lilie, kosatce a hledíky nezákonně sklizené v zahrádkách pilných zahrádkářů. Spoušť po nájezdnících uklizena, holé zdi, prázdný prostor, kytky… a Bůh! Ale toho vidět nebylo. A ještě cosi, Mňau.

Když jsem pozvedl zrak nad oltář, jako by se z temného mraku vyřítil zpěněný černý hřebec Bento a udeřil mne neokutým kopytem mezi oči. Kvůli tomu jsme sem přišli, tohle mi chtěla Růženka ukázat: nad holým oltářem visel obraz. Takový nemají v žádném kostele, nikde na světě. Na prádelní šňůře upevněné ode zdi ke zdi na skobách zatlučených do malty mezi cihlami viselo na pěti háčcích používaných k zavěšování masa při uzení Zvěstování Panně Marii. Obraz byl namalovaný na sololitové desce temperovými barvami, nebyl zarámován, pod horním okrajem bylo vyvrtáno pět dírek a v nich vězely očazené háčky. Anděl zvěstovatel měl na sobě blankytný oblek, v saku na zádech otvory pro křídla otakárka fenyklového – žlutá a hnědá, modrá a černá s červeným puntíkem, rozmarně vykrojená. Na nohou žluté polobotky s bělostnými psími dečkami, pod krkem plastrón krvavě rudý, modrou pošťáckou čepici se štítkem na stranu, zpod ní se vyvinila kadeř naolejovaná ořechovým olejem. Tvářil se jako primáš cimbálové muziky z Humenného po třetím dnu svatby. Z pošťácké brašny tahal velikou růžovou obálku: adresa nečitelná, zato známka byla zřetelně šedesátihaléřová, s podobiznou prezidenta republiky Klementa Gottwalda, přeražená kulatým razítkem s nápisem NEBE. – A ta Marie… Bože, ta Marie! V růžových šatech pozapínaných až ke krku, přes šaty ultramarínový plášť, jak náleží. Seděla na otřískané železné posteli přikryté kousavou dekou; levá ruka spočívala nečinně v klíně, pravou vztahovala k nebeskému psaní. Svatozář nad hlavou byla vystřižena ze staniolového obalu od snědené čokolády. Nebylo to koňské kopyto, Mňau, tvář světice mě udeřila mezi oči. Obávám se, že existuje – pečlivě ukryté – ještě jedno podobné dílo, které nestoudným štětcem zobrazuje obě postavy o hodinku později na kousavé dece.

„Tos namalovala ty!“ udeřil jsem na Růženku.

„Ne ne, to bych nedovedla. To náš tata, ten umí všecko.“

„A ty pro něj kradeš v práci barvy! Krást je hřích, přijdeš do pekla.“

„I když je to na svaté obrazy?“

„Tohle že je svatý obraz?“

„Ty jsi ale truhlík, soudruhu vedoucí. Barev je tam dost. Sú aj iné hriechy než krást barvy. Mnohem krásnější…“

„V kostele? Na oltáři?“

„Proč ne?“ odpověděla otázkou a měla stejný výraz jako ta panna z obrazu. Přistoupil jsem k Růžence a začal rozvazovat červenou pentličku v černých vlasech. Opatrně, aby se nezasukovala. Pak jsme ji zapomněli na oltáři.

To by bylo, aby starosta města neměl telefon. V druhé polovině dvacátého století uprostřed Evropy! Samozřejmě, panu profesoru Zarašovskému připojili soukromý telefon hned, jakmile byl zvolen starostou; aby nemusel na úřad s každou prkotinou, nebo kdyby potřeboval doktora… Už tenkrát, Mňau, byl telefon zařízením často používaným, ale pan profesor telefonoval nerad. Mluvit s někým, kdo není přítomen, připadalo mu neosobní, nepřirozené. Jak se tváří? Třeba se šklíbí, škrábe na zadku nebo si u nosu vymačkává pupínek. Jenže někdy není zbytí. Tentokrát zbytí nebylo a pan starosta chtěl telefonovat stůj co stůj. Jenže tentokrát by se z domova nedovolal, musel na radnici. Na radnici chodil nerad, číhaly tam na něj všelijaké papíry, přípisy, zápisy a předpisy, vyhlášky a dotazníky s nekonečnými vysvětlivkami, nařízení a řízení, razítka a regály se složkami, pořadače, zařazovače a vyřazovače, odpadkové koše, pijáky a gumy, násadky, pera a tužky, dotazy, žádosti a stížnosti, podání a udání… Naštěstí tu byl Zdenko Klápště, čiperný tajemník, všechno potřebné zařídil a vyřídil, znamenitý muž, bez něj by se pan profesor v úřadování utopil. Pan starosta docházel na radnici nepravidelně a zřídka, pokud došel, pokud ho ptactvo neupoutalo tak, že začal bádat cestou a na úřad ani nedorazil. Akta k podpisu mu Klápště nosil v tuhých deskách domů.

Jenže tentokrát šlo o pana Frosta, muzikanta v nesnázích. Přímá telefonní linka, horká linka, ústila na radnici, na starostův stůl. Stůl byl sice starostův, ale sedával u něj tajemník, v čalouněné židli se tu rozvaloval Klápště. Měl to povoleno, protože Klápště za stolem opravdu pracoval, zatímco pan starosta pracoval venku nebo doma na vlaštovkách.

„Já bych to nedělal, pane starosto,“ radil znepokojený Klápště panu profesorovi. „Kdoví, co za tím vězí. Vždyť toho pomatence načapali, jak močí na Sbratření.“

„Přirozená potřeba… Měl si nechat vyrvat bok? To je akorát na pořádkovou pokutu, mohla to spravit desetikoruna.“

„Ale na Sbatření! Kdoví, co tím myslel. Být vámi, ruce od toho!“

„Spojte mě s panem Poradcem!“

„Když jináč nedáte, soudruhu…“ pokrčil Klápště rameny a prudce zatočil kličkou polního telefonu. Horká linka.

„Potřebuji vaši radu, pane Poradče,“ řekl profesor Zarašovský do sluchátka spojeného s přístrojem spletenou dvojlinkou.

„A já raduju se, pane starosto, vás poslouchat. Co vy máte na svojem srdci?“

„Jde o pana Frosta, jestli náhodou… Zkrátka, nevíme, kam se poděl, a rádi bychom to věděli, je to dobrý člověk.“

„Vy mýlíte sebe, to není dobrý člověk. Dobrý člověk nemočí na Sbratření, ani když on opilý. Dobrý člověk poctivě pracuje, on i napít může, ale nemůže takto chovat na Sbratření! Víte, kolik našich hrdinů upadlo ve válce, než mohlo takové Sbratření našich národů dojít? I za vaši svobodu. Ona u Frosta německá národnost, že!“

„Ale je to loajální občan.“

„Je pravdou, že není Němec jako Němec, to už hovořil soudruh prezident Klement Gottwald, ale některý Němec je jako Němec! On už přiznal se. On už není jelita města, on už pachatel. A pachatel musí před spravedlnost. Já už mluvil jsem s tajemníkem Klápšče. Je potřeba, aby lid odsoudili takovéto počínání takovýchto lidí nepřátelských protivo našemu pracujícímu lidu, protivo našemu spravedlivému zařízení, protivo našemu Sbratření našich bratrských národů.“

„Ten člověk by mouše neublížil!“

„Ten člověk neublížil mouše, ten člověk spáchnul zločin, pane starosto. A pachatelé zločinů musí potrestat se podle zákona. Já cho nepotrestám, vy cho nepotrestáte, no lid cho potrestá, lidový soud za takovéto páchání.“

„Zaručuji se za něj, pane Poradče, ten člověk je nevinný.“

„Já nedělal bych to na vašem místě, já více přemýšlel bych o sobě a o svojí budoucnosti, pane starosto. No když vy myslíte, já nemyslím. Buďte zdráv.“

„Nashledanou,“ řekl profesor Zarašovský a oněmělé sluchátko podal Klápštěmu.

„Já jsem vám to říkal, soudruhu,“ řekl Klápště s výčitkou a ne­utajovanou škodolibostí.

„Soudruhu?“ zakroutil hlavou profesor. „Neříkejte mi, Klápště, soudruhu! Nejsem žádný soudruh.“

„Jak myslíte…“ řekl Klápště a podstrčil panu starostovi lejstra k podpisu. Aspoň si ušetří cestu do vily. Jindy by to všechno profesor Zarašovský podepsal bez mrknutí, tentokrát si nasadil brýle.

Občané a občanky Spáleného!

Jakožto starosta města obracím se na Vás s touto výzvou:

V době, kdy se my všichni, občané a občanky města Spáleného a veškerý pracující lid po celé naší krásné vlasti věnujeme obnově a budování naší krásné vlasti, národního hospodářství a našeho krásného města, v době, kdy ještě nejsou zcela zaceleny rány způsobené krvavou válkou, objevil se v našem středu nepřítel. Zvrhlý, nebezpečný, proradný a zrádný nepřítel, zrůda zakuklená do podoby nenápadného, zakřiknutého hudebníka, zakrývající svoji pravou tvář za maskou spořádaného občana. Vloudil se do našich řad, aby zákeřně škodil. Marně však usilují všichni ti Frostové – odhalení i dosud ještě zalezlí v temných dírách svých úkrytů – o to, aby se vrátily staré pořádky, aby znovu mohli panovat v továrnách, úřadech, divadlech a velkostatcích, v celé společnosti ti, které jsme porazili a vyhnali. Dnes, když si lid vládne sobě sám, nedopustíme, aby naší krásné vlasti, našemu rozkvetlému Spálenému vládli fabrikanti, velkostatkáři a církevní hodnostáři, všichni ti Vinz. Tlachové, nacisté a jejich přisluhovači Frostové a kdovíkdo ještě se přikrčený skrývá mezi námi. Ať se třesou! Nedovolíme, aby narušovali naše spojenectví s našimi osvoboditeli, hrdinným lidem SSSR a dalšími bratrskými zeměmi tábora míru a socialismu. My je mezi sebou vypátráme a řádně s nimi zatočíme.

Jako starosta města Spáleného vyzývám Vás, občané a občanky města Spáleného, k bdělosti a ostražitosti, abyste každého škůdce odhalili a předali jeho jméno příslušným orgánům Sboru národní bezpečnosti, tvrdé pěsti dělnické třídy, které už vědí, jak se s nimi vypořádat. Naše město musí být čisté!

_Prof. RNDr. Zarašovský, DrSc., starosta_

Pan profesor Zarašovský zrudlý vztekem vyskočil ze starostenské židle:

„Co jste mi to podstrčil, vy jedno Klápště zatracené! Jak jste mohl něco takového udělat! Mým jménem!“

„Co se vám na tom nezdá? Jsou tam snad chyby? Celou dobu, co jste starostou, vám na mojí práci nic nevadilo, a včil se rozčilujete. Soudruh Poradce mě chválí, jak dobře si vedu, že nemá se Spáleným žádné starosti, a vy naráz vyskakujete jako čertík ze škatulky.“

Pan profesor Zarašovský se znovu posadil za starostenský stůl. Byl to jeho stůl, nebo už dávno patřil Klápštěti? – Zdá se, že udeřila hodina pravdy, profesor se chytil za spánky, hleděl do papíru a písmena se mu slila v čáry o nestejné délce, ty řádky jako by nedávaly smysl, jenže ony smysl dávaly, bylo to děsivé. Teprve teď si uvědomil, co zřejmě napáchal svou lehkomyslností, s jakou přijal a nevedl úřad, zač nese odpovědnost. Zděsil se, jaké svinstvo mohl jeho jménem ten mizera napáchat, na jakém svinstvu se tím pádem podílí. Vzal papír oběma rukama, roztrhl ho vejpůl a na čtvrtiny, zmuchlal jej a hodil do koše.

„Od této chvíle nejsem starostou,“ řekl.

„Nikdy jste nebyl, soudruhu,“ řekl Klápště a rozchechtal se nepěkným smíchem.

Na všech nárožích už to viselo vytištěné tučnými písmeny a podepsané profesorem Zarašovským, starostou, v. r. Poslední zrovna vylepoval Gustav Baran na morový sloup. Lidé čekající na tramvaj se kolem něj srotili, četli si výzvu polohlasem. „Ta sviňa německá!“ ozval se z hloučku pobouřený, rozhořčený hlas lidu. „Provaz je málo!“

Pan profesor se rozhlédl po obloze, hledal útěchu ve vlaštovkách, ale žádná tam nebyla. Už se kdesi na drátech srocovaly k odletu.

Tu výzvu, Mňau, nenapsal Klápště sám. Impuls pocházel od Poradce, o tom není pochyb, ale někdo mu s tím musel pomáhat, už kvůli pravopisu. Vzápětí se ve Spáleném objevila další významná listina. Pracující národního podniku Řetězárna houfně podepisovali otevřený dopis adresovaný soudu, který měl posoudit Frostův zločin. Signatáři požadovali co nejpřísnější potrestání, ačkoliv nevěděli, čeho se pan Frost dopustil a jestli bude vůbec obviněn. Šel jsem na radnici, ale tam seděl jenom Klápště a odkázal mě na vyhlášku podepsanou profesorem Zarašovským. Běžel jsem do vily a našel tam zlomeného člověka. Seděl v pracovně, opatrně vytrhával z knihy o vlaštovkách listy, skládal z nich papírové vlaštovky a házel je po pokoji. Létaly mizerně.

„Zkus to taky, Toníku,“ podal mi vytržený papír. Složil jsem vlaštovku a vypustil ji z ruky. Zprvu se bezradně kývala, pak let vyrovnala, vylétla oknem a přistála v kašně se zlatými kapry. Jako hydroplán.

„Výborně,“ pan profesor zatleskal. Kloudná řeč s ním nebyla, když jsem se ho zeptal, jak bych se dostal k Poradci, vůbec nechápal, o kom to mluvím. Běžel jsem znovu na radnici, ale Klápště mě poslal do háje.

Otevřený dopis požadující spravedlivý trest pro pana Frosta podepsali v řetězárně všichni. Taky Zuzička Zarašovská podepsala; aby ji nepřeřadili z oddělení kontroly na mizerně placenou a těžkou práci ve výrobě. Jen my dva s Růženkou jsme nepodepsali – na větší odpor jsme se nevzmohli –, tvrdili jsme zbaběle, že jsme o žádném podepisování nevěděli, protože za námi s dopisem nikdo nepřišel. Museli jsme se však zavázat, že po pracovní době a bez nároku na mzdu namalujeme pro čelní stěnu radnice nápis, který bude vzdorovat větru, dešti:

SE SOVĚTSKÝM SVAZEM NA VĚČNÉ ČASY!
