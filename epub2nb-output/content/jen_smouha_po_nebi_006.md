---
title: ''
contentType: prose
---

  

  

Říkám jí Mňau, tak se představila; vztyčila ocas a začala se mi otírat o nohu, žlutozelené oči upřené k mé zjihlosti. Nezapochybovala, že jí z toho něco kápne. Poprvé to byl od úst odtržený kus trvanlivého salámu, pak už pravidelně třikrát denně kočičí strava ze supermarketu, čas od času syrová lahůdka, nejčastěji drůbeží jatýrka. Přichází se soumrakem a nasycena usedá na opěradlo medově a zeleně pruhovaného křesla, jemuž vytváří zrzavý límec, a pouští se do přástek. Přede kočičí pasti a chytá do nich noc rozhlížející se kradmě pokojem. Tlapky ochable svěsí jak čtyři nicotnosti, a kdo nic neví o kočkách, toho by oklamala.

Kočka se nekupuje, bylo by to otrokářství. Buď nalezneme zablešené ubožátko podstrčené pod vraty, nebo si nás kočka sama vyhledá. Jiný způsob je majetnický a nedůstojný, vztah, který takto vznikne, je nerovný. A to si žádná kočka nezaslouží. Ledaže bychom ji vykoupili z otroctví… S kočkou nelze nakládat libovolně, poroučet jí, peskovat a učit kouskům. S kočkou je třeba rozmlouvat jako s přítelem. Přišla a zůstává z vlastního rozhodnutí. Poctila mne svou přízní.

„Kdepak ses tu vzala?“

„Mňau,“ odpoví.
