---
title: IV
contentType: prose
---

<section>

Ještě nebylo tři čtvrtě na čtyři odpoledne a mezi stromy ve svahu, mezi vysokými kmeny smrků, které zbyly po zběsilém kácení prý kvůli kůrovci údajně přemnoženému, jenže pravým důvodem je hrabivost, chtivost peněz za dříví, nic jiného –, mezi kmeny s čupřinou haluzí ve vršku se náhle vynořil úplný úplněk na ještě světlé, bledě šedomodré obloze.

Možná že by ta věž, o které sním stále častěji, nemusela být z kamenů a cihel, snad by stačila ze dřeva, těsně u domu. Měla by mít kruhový půdorys jako Štramberská trúba, dva vchody: jeden zvenku, ze zahrady, a druhý z mé pracovny, když bude pršet, abych nezmokl, a točité schodiště. Jenom jestli to vůbec půjde, nevzpomínám si, že bych někde potkal dřevěnou věž o kruhovém půdorysu. Není to pošetilé? Stavět si u domu dřevěnou Štramberskou trúbu…

</section>

<section>

V řetězárně jsem zalíbení nenašel, na řetězech jsem přespal jenom jednu noc, ale vždyť to žádná noc nebyla, bylo to ráno, pozdní ráno a celé dopoledne, přes poledne až do odpoledne po seznamovacím večírku v rasovně, do tvrda opilý čerstvou slivovicí šikovného Rause staršího. Celé tělo mě bolelo. Ostatní už si zřejmě nějaké bydlení našli, jenom já, lehkomyslný klučina, jsem se jak ptáče nebeské o zítřek nepostaral. Řetězy tlačily a studily a žízeň byla třeskutá. Tak strašně jsem se nikdy předtím neopil. Tenkrát jsem byl tuze mladý zajíc, sotva plnoletý. Naštěstí plnoletý! Jinak bych vězel s Ankou v sirotčinci. Tak děsivě jsem se neopil, ani když jsem pijával doma sám. Jako by mi na jazyku narostly chlupy a slepily se patlavým lepidlem. Ruce se mi třásly, celé tělo bylo rozechvělé, nejvíc žaludek, vibroval a hučel jako transformátor v zimě. Chmury na stonožčích nožičkách probíhaly zmateně rýhami po mozku sem a tam, osedlány neodbytnou výčitkou.

Jako kuře vykuchané a zmražené, nahé, s klouby vykloubenými vysoukal jsem se z řetězárny, mával křidýlky, abych se trochu zahřál, do Spáleného se vkrádal prosinec. Vodotrysk před vilou po Vinz. Tlachovi netryskal. Zlatí kapři! – Ryby otrávené dobrou vůlí starostlivého Vladislávka Rause. Naklonil jsem se přes okraj kašny… A hle! Kapři se mátožně potáceli u dna, obživlé hřbetní ploutve směřovaly vzhůru. Taky se – jako já – tloukli v třeskuté kocovině.

Loudal jsem se Spáleným a nevěděl, kam se vrtnout. Přece se nevrátím do rasovny! Pan Raus by mě snad nevyhodil a bude tam bezpochyby teplo, ale co když jsem v opilosti vyvedl něco nepěkného? – Taky mě napadlo, že bych měl zajít do vily k profesoru Zarašovskému. V příznivých dobách se naše rodiny navštěvovaly, se Zuzičkou jsme si hrávali v naší i jejich zahradě, v altánku i pod klavírem, v mém i jejím pokojíčku. Půjčoval jsem jí trojkolku a ona mně hrací strojek s Mozartem. Kreslil jsem pro ni prasátko s kníry na papír i na spodní stranu kulatého stolu v jídelně a ona se smála. Ještě jedno, ještě a ještě prasátko… Jak přišlo ke knírům? Jsou od povidel. Včera se nezasmála ani jednou. – V téhle situaci by se patřilo promluvit s profesorem o případném východisku nebo aspoň vyhlídkách. Rozverný večírek rozhodně nebyl příležitostí k vážnější rozmluvě. Právě pro tu včerejší rozvernost a svůj dnešní stav bych návštěvu radši poodložil. A pak Zuzička… Zuzička byla jinačí, než jsem ji znával, nevysvětlitelně odtažitá. Odrazovala, jako by kolem sebe zbudovala zeď. Taky zkrásněla od té doby, co jsem ji viděl naposledy. Té krásy na mne bylo trochu moc.

Vlekl jsem se Spáleným kolem prázdných pozamykaných i nepozamykaných domů, obchodů se zataženými roletami, zaklapnutými okenicemi, bez psů a koček, bez lidí. Jenom ptáci prozpěvovali v zahradách a uždibovali z nesklizených jablek na bezlistých větvích, z ozdob strašidláckých stromů, některá jablka se už pustila větviček a porostlá plísní uhnívají na zemi. Doloudal jsem se na náměstí s morovým sloupem, radnicí a prázdnými krámy v podloubí měšťanských domů, do oka mi padl vývěsní štít hostince: ZU HÜBSCHER WIRTIN, namalovaný frakturou a pod tím drobněji Johanna Klajn. Dveře byly dokořán a z nich couval pěkný zadek v neforemných teplácích. Určitě to nebyla Johanna Klajn, kdovíkde je konec švarné šenkýřce… V neforemných teplácích se ukrývala Klára Clarissima. Zas měla na hlavě ušanku s rudou hvězdičkou a nepodobala se ani trochu zjevení ze včerejšího večírku. Stáhla mokrým hadrem tři schodky až k chodníku a bylo hotovo.

„Co koukáš? Ještěs nikdy neviděl švarnou šenkýřku?“

„Hm,“ udělal jsem, aniž bych dal rty od sebe.

„Máš zadrátovanou hubu?“

„Rezavým drátem,“ vysoukal jsem ze sebe opatrně, aby ten drát tolik nebolel.

„Nepij, když to neumíš!“

„Třeba se to naučím. Když budu pilný…“

„Hm,“ udělala Klára Clarissima. „Když myslíš…“

Nalila mi do půllitru pivo z láhve s porcelánovým uzávěrem utěsněným červenou gumičkou. Našla jich několik beden ve sklepě, ještě to bylo k pití. Když ve mně zmizel celý půllitr, dostavilo se vysvobození. Drát se vstřebal, po těle se rozlilo teplo, výčitka se uchýlila do zákoutí v prodloužené míše a usnula. Pošilhával jsem po dalším pivu.

„Ee,“ zavrtěla hlavou Clarissima, „lítal bys v tom znovu.“

V hospodě U Švarné šenkýřky v patře se pro mě našel pokojík s litinovými kamínky na prohnutých nožkách. Byla tam postel, stůl, židle a skříň.

</section>

<section>

V hospodě U Švarné šenkýřky jsem pár měsíců bydlel i po návratu z teplých krajin, než mi postavili dům ve svahu za potokem, daleko od lidí. Jenže se to jmenovalo Pohostinství a nikoho z dřívějška, Mňau, jsem tam nepotkal. Kdovíkam se zatoulala Klára Clarissima… Občas jsem zašel na staveniště dohlédnout, jestli se řemeslníci neflákají. Dům už stál, střecha pokrytá, okna zasklená, ale ještě se v něm bydlet nedalo, ještě tam hvízdali řemeslníci, dodělávali podlahy a schodiště, taky dřevěné obložení stropu v patře. A když odešli, toulaví ptáci našli otevřené okno a proháněli se prázdnými místnostmi, vráželi do zavřených oken, křivili si zobáky a padali na zem, tloukli křídly do podlahy a zpitomělí nárazem nemohli najít cestu ven. Byl by to, kočko, snadný úlovek. Nedůstojný, asi by tě to nebavilo. Tak se pusť do předení a já ti povím, co se mi zdálo, když jsem v našem domě spal poprvé, jen tak ve spacím pytli na podlaze.

Zdálo se mi, že jsem ve Spáleném a nesmím se vrátit domů, do Bolgheri, za Růženkou. Co si beze mne počne? Co si já počnu bez ní? Bez Růženky bych utéct nedokázal, a teď jsem tady a ona tam, ve voňavém Toskánsku.

</section>

<section>

Cypřiše vysoké a napřímené,  
jež v Bolgheri jdou od San Guido spolu,  
jako když mladých obrů houf se žene,  
vstříc vyběhly a patří na mne dolů.

</section>

<section>

Copak je už nikdy neuvidím? Alej cypřišů od kapličky San Guido až k městské bráně… Popadli mě a vlekli Spáleným. To je on, ozývalo se ze všech stran, mířily na mne stovky ukazováků. To je on, už ho máme! Ano, byl jsem to já, už mě měli. Zkroutili mi ruce a nasadili pouta, lesklá, chromovaná. Dovlekli mě na louku za město, dali na krk obojek a uvázali řetězem ke kolíku. Napas se, pacholku, jako doma, jako doma! Utvořili kolem kruh a pustili se do skandování: Do-ma! Do-ma! Do-ma! Zuby jsem uškubl pár stébel, abych projevil dobrou vůli, ale nedokázal jsem to spolknout. Vzepřel jsem se, vytrhl kolík, prorazil kruh zkoprnělých přihlížejících a dal se do běhu. Kolík na řetězu mi klapal za patami. Chyťte ho! Chyťte ho! volali a pustili se za mnou. Zdálo se, že uniknu, podařilo se mi dorazit do cypřišové aleje:

</section>

<section>

Poznaly mne. Oh, že ses vrátil, hochu!  
– s hlavami skloněnými šepotají –  
„Což nevstoupíš? Nezdržíš se trochu?  
Je svěží večer, ty se vyznáš v kraji…“

</section>

<section>

Jenže pak jsem klopýtl, z nebe se na mne sesypalo hejno uřvaných sojek, začaly mě štípat do obličeje. – Probudil jsem se, Mňau, ve Spáleném, v nedostavěném domě a na podlaze u zavřeného okna ležel mrtvý rehek.

</section>

<section>

Všechno tu bylo, když jsme dorazili, když nás hrstku přihnanců – zahnali za bílý kruh, do katastru města Brennstadt, všechno, co je zapotřebí k životu: obchody nevyprodané, truhly plné mouky, sýpky překypující obilím, ve sklepích brambory, soudky se zelím a okurkami, povidla v hrncích, marmelády a zavařeniny v policích; slepice na dvorcích pilně hrabaly, na noc se samy ubíraly do kurníků. Muciškovi se podařilo polapit několik uprchlých a zdivočených králíků; nacpal je do prázdné králíkárny na dvorku knihkupectví, aby jeho žena Soňa měla co krmit a zabíjet. Pole po vyhnancích byla obdělána a oseta ozimy, nástroje, nářadí a stroje zůstaly na statcích v okolních vesnicích bez lidí. Bochníky chleba zabalené v šátcích byly okoralé, porostlé bujnou plísní, ve studnách se na hladině utvořila blanka. Z městského vodovodu tekla rezavá voda. Všude plno blahobytných myší a potkanů neochotných odklidit se z cesty. Pilných koček, Mňau, se tu nedostávalo. Přespávali jsme v cizích peřinách, vyjídali čísi zásoby – z komína uzené, ze spíží mouku, hrách, čočku a sušené švestky… Vždyť by se to zkazilo! Byli jsme jmelí na jabloni.

Domnívali jsme se, že bílý kruh, pokud ho budeme respektovat, nás ochrání. Byli jsme v leproserii pro nepřátele lidu. Zde budeme ponecháni sami sobě, abychom ostatní, zdravé občany nenakazili. Budeme tu vyrábět řetězy, orat a sít, pěstovat zeleninu, chovat zvířata, snad se uživíme. Člověk je tvor univerzální, všemu se naučí, na všechno si zvykne. – Kruh vyznačující naši pochybnou jistotu bychom snadno překročili, ale žádný to neudělal, cítili jsme se tu vcelku bezpečně. Ale nepočítali jsme s vetřelci.

Přijeli na vozech žebřiňácích tažených ukořistěnými koňmi. Říkali si vítězové, ačkoli se neúčastnili žádných bojů, jenom rabování. Říkali si vítězové, protože vítězové mohou všechno a všechno zdůvodní vítězstvím. Ale copak vítězové vyhánějí poražené z domovů, rdousí neviňátka a kopou do toulavých koček?

Přikodrcali na náměstí a utvořili z žebřiňáků vozovou hradbu. Vypřažení koně škubali pozdně podzimní trávu prorůstající dlážděním. Hrkot žebřiňáků nás přilákal. Byla to první návštěva zvnějšku, byli jsme zvědaví. Ačkoli jsme se přišourali s prázdnýma rukama, návštěvníci se ukryli za vozy, mezi žebřinami vystrčili těžké kalibry. Vyčkávali, dopustíme-li se něčeho, brzy však pochopili, že oni jsou pány situace. – Byli to rozpuštění domobranní gardisté a s nimi další chátra, vítězové nad opuštěnými kravami. Obklíčili naši hrstku způsobem odkoukaným z válečných filmů a odvedli nás do gymnázia. Byli mezi nimi také dva moji známí.

„Le, Bydžovsky, Bartoš!“ poznal mě Kvitko.

„Ser na Bartoša, Kvitko. Něch ho cyp střeli!“ rozhodl Bydžovský o mém osudu, vždyť jsme byli spolužáci.

Zamkli nás v tělocvičně a Bydžovský doporučil, abychom se – než budou hotovi – točili na kolovadlech, prý je to _fajne__._ Klíč hodili do kanálu a na stráž venku u dveří postavili zakaboněného pytláka vyzbrojeného brokovnicí s upilovanými hlavněmi, aby se mu vešla pod kabát. Teď ji držel veřejně a okázale. Hlídal bystře a oddaně, když jsem se pokusil vystrčit hlavu z okna, bez varování vystřelil. Naštěstí netrefil. Ale co kdyby? Zvědavost mě přešla, zkusil jsem to s kolovadly. Bylo to docela _fajne__,_ ale nikdo se ke mně nepřidal.

Byli jsme tam všichni: pan Raus Vladislav s Vladislávkem a Klára Clarissima – měla na sobě zase tepláky, plandaly na ní a z krásné ženy učinily hajdalácké neutrum s ušankou na hlavě; byli tu manželé Muciškovi s dcerou Věrkou a psem Dulinou, jehož matka se zřejmě spustila s lišákem; byl tu ještě pan Frost bez hudebních nástrojů a pan profesor Zarašovský… bez Zuzičky. Zuzička chyběla.

„Kdepak máte Zuzičku, pane profesore?“

„Aby unikla pozornosti, schovala se do skříně.“

„Myslíte, že skříň unikne pozornosti?“

„Co by hledali ve skříni?“

„Svatá boží prostoto!“ spráskla ruce Klára Clarissima.

Neměla to říkat, pan profesor skočil ke dveřím a začal jimi lomcovat. Pytlák na hlídce znovu vystřelil. A tak se nediv, Mňau, že mne fascinace kolovadly opustila. Zato Vladislávek jim přišel na chuť, musel jsem ho roztáčet.

„Eště! Eště!“ volal a smál se jako blázen.

Samozřejmě došlo na to, co Klára nedořekla. Továrníkova vila se stala objektem největšího zájmu vetřelců. Všichni tam chtěli vtrhnout první. Nejrychlejší a nejrozhodnější byli průbojní mladí mužové Bydžovský a Kvitko. Ohnali se státním zájmem a zabránili ostatním plenitelům vstoupit. Právem silnějšího a jednoduchou lstí:

„Běžte, chlopi, do fabriky, je tam trezor plny zlata,“ blafoval Bydžovský a čvarga banditů mu skočila na špek. Trezor jim dal spoustu práce, než ho vyvalili z účtárny na dvůr a rozřezali autogenem z údržbářské dílny. Místo pokladů našli nesrozumitelné, německy psané papíry, dva svazky neplatných říšských marek a poloprázdnou láhev bylinného likéru.

Zlato nenašli ani Bydžovský s Kvitkem ve vile. V příborníku narazili na stříbrné příbory a poháry z bílého kovu, v zamčené vitríně objevili zlacený porcelán. Všechno brali, ačkoli nevěděli, co s tím. Na zarámovanou mazaninu připomínající obličej škaredé ženské vystřelil Kvitko z pistole. A trefil rovnou do čela. Posbírali ložní prádlo a peřiny, šatstvo a koberce, lovecké trofeje i lovecké zbraně a munici, sbírku motýlů… Zpřevraceli regály s knihami, v koupelně zulámali kohoutky v domnění, že jsou ze zlata.

Ukrytou Zuzičku našel Kvitko docela nahoře v pokoji paní továrníkové ve skříni s letním šatstvem. Ani nedutala, a přece ji tam spatřil mezi blůzkami, kostýmky a sukénkami. Chvíli uvažoval, že by si ji mohl nechat sám pro sebe, ale pak zvítězila subordinace:

„Pocem, Bydžovsky, baba ve skřyni.“

„Fakt, Kvitko, pěkna děvuška… A jake ma cycky!“

„Macni se, Bydžovsky!“

„Co s ňum zrobime, Kvitko?“

„Ve skřyni ju něněchame.“

„Vydělame ju ze skřyně ven.“

„Věcej nic s ňum, Bydžovsky, nězrobime?“

„Fajny napad!“

Zděšená Zuzička se tiskla k zadní stěně, chtěla vykřiknout, chtěla křičet, řvát děsem, ale strach jí sevřel hrdlo; krčila se mezi šaty s otevřenými ústy a vytřeštěnýma očima. Bydžovský sáhl po Zuzičce, už se jí dotýkal… Vtom se zarazil a stáhl ruku zpátky.

„Žaden tu něni,“ řekl.

„Něsi varyjot?“ nechápal Kvitko.

„Žaden tu něni!“ zopakoval Bydžovský důrazně. Opatrně přivřel skříň, klíčkem však neotočil.

„Iděm!“ zavelel a postrčil Kvitka před sebe, vyšťouchal ho ze dveří. – Svolali tlupu vykradačů, zapřáhli koně a s plnými žebřiňáky odtáhli ke kostelu svatého Antoníčka v lese za městem.

Z gymnaziální tělocvičny jsme se museli dostávat oknem, strážný pytlák odtáhl s ostatními a nechal nás tam zamčené.

</section>

<section>

Namrzlá zem, ojíněná tráva a slunce nízko na obzoru bije do očí. Stíny jsou protáhlé, útlé, gotické a naléhavé. Poutní kostel zasvěcený svatému Antonínovi v lese nad Spáleným ještě stojí; je zarostlý kopřivami, ostružiním, jeřáby a břízami už notně vzrostlými i přesto, že rodáci z Brennstadtu nasbírali nutnou sumu peněz na jeho záchranu. Kostel je opravený, přesto pustne dál. Nikdo tam nechodí. Peníze nejsou všechno, víra chybí. – Jeho plenitelé před lety plenili pro radost z plenění. Obávám se, Mňau, že jejich pohnutkou nebyla ani tak nenávist, spíš to byla slast; orgasmus, jehož lze dosáhnout při ničení krásy. – Taky jsem se dopustil svatokrádeže: z trosek na podlaze rozmláceného kostela jsem sebral dřevěnou ruku; barokní ruku uťatou opatovi poustevníků, vítězi nad pokušením, svatému Antonínovi.

</section>

<section>

Led na kalužích je tenký a neobvykle kluzký, slyším zlověstné praskání, vidím trhliny pod nohama, ale jdu dál, jiná cesta tudy nevede. – O tom, co se odehrálo v horním patře vily po majiteli řetězárny, Zuzička nikomu neřekla.

Vypravil jsem se ke svatému Antoníčkovi na vršku nad Spáleným, k mému jmenovci. Tušil jsem, že to nebude pěkné. Přidal se ke mně Vladislávek dychtící po nevšedních zážitcích. Nebylo těžké zavděčit se Vladislávkovi; všechno, co prožíval, bylo nevšední: chleba s máslem, mrtvá moucha na okenním parapetu, ojíněná tráva, zamrzlá louže… Kráčeli jsme polní cestou s vyjetými kolejemi, se šlápotami kopyt zamrzlými v blátě.

„Kdy tam budem? Už tam budem?“ ptal se Vladislávek v jednom kuse, nebyla to nedočkavost, jenom si chtěl povídat.

„Ano, Vladislávku, už tam budeme.“

Netrvalo dlouho a byli jsme tam. Vladislávek se rozběhl, aby tam byl první.

„Puvní!“ zvolal radostně a vstoupil do kostela. Než jsem došel na palouk zdupaný kopyty, stál Vladislávek na prahu a hořce plakal. Ukazoval dovnitř. Zničeno bylo všecko, co se dalo zničit: sádrové a porcelánové sochy světců a vázy s květinami roztřískané o břidlicové dlaždice na podlaze, lavice pokácené a rozlámané, deskové obrazy křížové cesty rozštípané na třísky, na kazatelně hromada výkalů přikrytá mešními rouchy, na oltáři popel a ohořelé zbytky dřevěného Krista s rozpřaženými pahýly po pažích. Hřeby ohni odolaly. Píšťaly vylámané z varhan, zohýbané a poházené v troskách pod kůrem. Na kůru byly také zbytky po ohni, pálily se tu zpěvníky a modlitební knížky, manuál varhan ožehlý, pokrytý sazemi. Tady už se nedalo nic zachránit.

„Nebreč, Vladislávku, Pánaboha nejde roztřískat.“

Pak jsme uslyšeli krkavce. Lukáš s Gábinou na černých křídlech tančili nad kostelem valčík. Vladislávek přestal plakat a začal se smát. Po chvíli nám zakroužili nad hlavami, odlétli do lesa, zmizeli z očí. Vladislávek vylezl na kámen, aby dál dohlédl, prstem ukázal k východu:

„Támle. Loď!“ řekl s očima údivem vykulenýma. „Vidíš, Toníku, modlá loď!“

Viděl jsem jenom nepatrnou ďučku, přelud, zrakovou vadu, ale blížila se k nám dost rychle, už se měnila v modrou šmouhu na modré obloze. Déjà vu!

„Ano, Vladislávku, vidím, je to naše loď, Modrý smíšek!“

Byl to Modrý smíšek, modrý trojstěžník s modrými plachtami a s Lapuťany ve špatně padnoucích oděvech zdobených obrazy planet a hudebních nástrojů na palubě. Už jsme slyšeli big band Karla Krautgartnera, vyhrával na horní palubě, pod velitelským můstkem. Karel Krautgartner mával do taktu, prošedivělé kučery měl vyčesány do udivující šešulky, a když byl Modrý smíšek nad námi, přiložil k ústům sopransaxofon a začal hrát Real the Blues tak krásně, až srdce usedalo. Lapuťané mávali z paluby nafouklými měchuřinami, ve kterých chrastil hrách a jemné oblázky. Kývali na nás, volali, abychom za nimi vylezli, abychom vyskočili na palubu, že nám pomohou. Dokonce spustili provazový žebřík, jenže na tohle jsem už jim podruhé neskočil. Zato Vladislávek vztahoval ruce v domnění, že se mu podaří vyšplhat na palubu, že se jen chvilku povozí a pak se vrátí na zem, k tatínkovi. Už už po žebříku sahal, už se dotýkal nejspodnější příčky, už ji skoro měl, jenže ti šprýmaři ucukli, povytáhli žebřík, a když Vladislávek povyskočil, povytáhli ho ještě a ještě kousek, a smáli se jako děcka.

„Ještě ne, Vladislávku Rausi, dneska ještě ne, Toníku Bartoši!“ volali na nás Lapuťané a Karel Krautgartner pod baldachýnem u velitelského můstku odložil sopransaxofon. Sáhl po klarinetu, aby nám zahrál Valčík na rozloučenou. Modrý smíšek proplul nad našimi hlavami a s plachtami vzdutými pokračoval přímo proti zapadajícímu slunci: plachty mu nejdřív zbělely, pak zežloutly, zoranžověly, zrudly a splynuly se slunečním kotoučem, rozplynuly se v jeho pohasínajícím jasu. – Zítra vyjde zas, Vladislávku, nic se neboj. Ještě se nestalo, že by nevyšlo.

„Ne abys o tom někomu vykládal, Vladislávku, Modrý smíšek není pro každého.“

„Tatínek?“ zeptal se a tvář se mu zakabonila.

„Tatínkovi můžeš, ale jinak nikomu! Stejně by ti nevěřili…“

Vladislávkova tvář se znovu rozjasnila. Ale tentokrát to byl, Mňau, docela jiný smích než obvykle. Tentokrát se Vladislávek zasmál smíchem Modrého smíška.

</section>
