---
title: VI
contentType: prose
---

  

Jakýsi podivín nasázel na palouku v lese u potoka záhon bledulí. Stojí tam jak rota vojáků při nástupu k rozchodu do zaměstnání. Rozkvetly všecky, bílé báně sklánějí k zemi, v prořídlém lese jsou neokázale půvabné, u potoka jim to sluší. Snad žádný desátník nezavelí, aby odpochodovaly někam na cvičák. Zima ještě neodešla docela, zbytky sněhových jazyků olizují zastíněná místa na severních stráních, zrnitý firn s umouněným povrchem se krčí v příkopu a pozvolna se scvrkává, choulí se, aby ho nebylo vidět, aby ho rota bledulí nezahlédla a nepostřílela.

Nahoře v pokoji s křeslem a zrzavou kočkou Mňau se zvolna probouzejí loňské mouchy a ještě rozespalé vylézají ze škvíry mezi okenním rámem a oknem. Rád bych si poslechl, co si přitom povídají, jaké mají plány do nastávající sezony. Jenže to bych si musel nejprve jako Jiřík z pohádky uloupnout kousek z hada upečeného pro krále a pak si nést následky. Nejspíš by mi pověděly, jak se dá v úzké štěrbině přežít zima. Určitě by mi neprozradily, co mají za lubem letos v létě. Tyhle nejspíš pochcípají a vylíhnou se jiné. – Kdybych uměl po kočkovsku, Mňau, popovídali bychom si líp, než si teď spolu povídáme?

Napadlo mě, že bych si měl nechat udělat pořádný projekt od renomovaného architekta. Doporučili mi Poštovnu, umí prý to báječně se dřevem. A tak jsem si u něj objednal věž, ale ne ze slonoviny, abych se do ní uzavíral před světem, chci po Poštovnovi projekt vyhlídkové věže, abych dohlédl za obzor, abych lépe viděl, jak Lukáš s Gábinou tančí po obloze svatební tanec krkavců. Abych nepropásl Modrého smíška, až zas někdy propluje nad Spáleným.

Probudil jsem se v bruslařské klubovně a popadla mě hrůza. Zděsil jsem se prázdna, jež se mi rozprostřelo v duši. Zhrozil jsem se představy, že tady končím a nevím, je-li nějaké tam. Není… – Tady byl Vladislávek; seděl na stole a klátil nohama. Když jsem zaúpěl, seskočil a přinesl mi vodu.

„Žíža, co?“ řekl a rozřehnil se jako obvykle.

„Žíža,“ řekl jsem a došlo mi, že ještě nekončím, mám-li žízeň a je-li tu Vladislávek, dvě hmatatelné jistoty. Voda nepomáhala. Voda byla málo, i když jí bylo dost, Vladislávek ji nosil po půllitrech, naplnil jsem se, až přetékala, až ze mne vytékala levým koutkem úst. Žíznil jsem po Zuzičce.

Až dosud jsem si myslel, že je mi lhostejná; že to podstatné se už mezi námi odehrálo tenkrát, když jsem jí kreslil prasátko s kníry. S kníry od povidel. A ona docela maličká se smála, až se za bříško popadala, u Zarašovských nebo u nás pod stolem. Bylo to před lety letoucími, za normálních poměrů. Ale jaké poměry jsou normální? Snad byla tenkrát válka či co, ale ta se nás netýkala. Aťsi byla válka, děti si toho ani nevšimly. Když bylo po ní, Zuzičku přestalo bavit moje prasátko a mě přestala bavit Zuzička. Byla ještě malá a já už jsem byl tuze veliký.

„Líbí se ti Zuzička, Vladislávku?“

„Zuzička líbí, pěkná,“ řekl Vladislávek a vůbec se přitom nesmál. Zvážněl najednou, jako by šlo o cosi významného, otočil se ke mně zády. Popadl půllitrovou sklenici a odběhl pro další vodu na moji neuhasitelnou žízeň.

Jenže já už jsem žádnou vodu nechtěl, Mňau, voda mou žízeň uhasit nemohla. Byl jsem už dostatečně dospělý… A nic. O lásce a milování jsem jenom četl a viděl ji u jiných, mě nepotkala. Na ženách jsem mohl oči nechat, všechny byly pěkné, ale co to bylo platné? Ostatně ve Spáleném jich ani moc nebylo. Ta, která mě navštěvovala ve spánku, neměla tvář; byla to dychtivě očekávaná noční můra. Přisála se mi na zpocené tělo a vzápětí zase odešla. Jen trapný pocit po ní zbyl a vlhká skvrna. – Hnán pudem toužil jsem po ženě jako každý samec po samici a bál se, že už je po dvanácté a já nejsem úplný, že jsem cosi zmeškal, co už nejde dohonit. Aspoň jednou, přál jsem si, jedinkrát, a pak třeba umřít. Zuzička vůbec nebyla ve hře. Nevnímal jsem ji jako ženu přicházející v úvahu, ačkoli jí do ženy nic nechybělo. Pro mne zůstala holčičkou z besídky na zahradě. Když se objevila mezi námi nepřáteli lidu, vězela v ledové kře, jako by nežila, jako by byla krásnou věcí. Není divu, že s takovou přečkala bez zjevné újmy i řádění nájezdníků v šatníku paní Tlachové; Bydžovský pochopil a vycouval, s kusem ledu si neporadí ani ke všemu odhodlaný násilník.

Jenže včera odpoledne na přírodním kluzišti ve Spáleném došlo k proměně. Led roztál a z něj se vyloupla živoucí dívka. A já, Mňau, nedostudovaný gymnazista Antonín Bartoš, jsem se zamiloval. V tu ránu! Se vším všudy jsem se do Zuzičky zamiloval.

Tento sen, Mňau, je mi z duše protivný. Je nepříjemný, kousavý a pichlavý, zadírá se do mne, jako bych se prodíral uschlým trnkovým křoviskem. Nejraději bych na něj zapomněl, ale nemohu, pořád se vrací. Je tu zas, jako bych mu něco dlužil; něco významného, nač nelze zapomenout, co ze mne musí vyrazit. Je žlutý, místy doběla rozžhavený, plný písku: jemňoučkého jak pudr v pudřence, ale i hrubého, ze zrnek podobných zadečkům lesních mravenců. Všude kolem jsou špičaté skleněné střepy a suchý vítr na ně píská, válejí se tu rozlámané žiletky, rezavé i docela nové, lesklé, čepele nožů, dýk a mečů ční mezi trny. Brodím se žlutou řekou bez vody, brodím se rozpáleným pískem plným žlutých mravenců s čerstvě nabroušenými kusadly, písek mám v očích, zalézá pod víčka a pálí, písek mám v ústech, skřípe mezi zuby, drtím ho, ale nerozdrtím, zuby se lámou na střepiny, vyndávám je z úst, jsou obludně velké, jako kameny. Házím kameny do písečné řeky, utápějí se v písku, na hladině se dělají kola, písek vystříkne až ke slunci a snáší se na mne, zahryzává se mi pod kůži. Na břehu stojí chatrč, klec sestavená z vybělených bidel zbavených kůry, s šustivou doškovou střechou. Škvírami mezi bidly je vidět dovnitř i skrz až do lesa, odkud bidla pocházejí, do lesa ostrévek bez jehličí a bez listí, s vysušenými hnízdy uprchlých veverek a odlétnuvších ptáků. V kuchyni na hambalku sedí pěnice a pěje píseň dokola okolo stolalala, špičatou píseň o bodláku. – Jestli to bude pokračovat, nevydržím. Jenže ono to pokračuje písečnou bouří. Chci utéct, ale nemůžu vytáhnout nohy z písčiny, drží mě tam myrmeleon Ťutínek a kusadly kouskuje levou nohu na padrť. Ještě mám pravou, ale co dál? Jak teď, o jedné noze, z takového snu uprchnout?

Přišlo jaro do Spáleného. Pan Raus vyndal špunt z kluziště, roztátý led vytekl podzemní strouhou do řeky a na dně mělké nádrže se rozklikatil potůček, kolem něj se začala drát ze země tráva a všelijaké bejlí, vykvetly petrklíče a blatouchy. Ptactvo se začalo shánět po stavebním materiálu na hnízda, aby mělo kam snášet. Naši krkavci – Lukáš s Gábinou – měli postaveno už dávno, taková je výhoda monogamního vztahu. Bydleli ve věži u svatého Antoníčka, aby na ně za deště nepršelo. Stačilo jen vyspravit šrámy po kruté zimě, a mohla se klást vejce. Ale než k tomu dojde, ještě je třeba uspořádat milostný krkavčí let naplněný láskyplnými sonety. Lukáš s Gábinou vědí jak žít.

Přírodou kolem Spáleného zurčely jarní vody, slévaly se do potůčků, hrčely mezi bezy, z mezí se hrnuly do potoka a potokem posbírány vlévaly se do řeky. Podběly a rozrazily prorazily zemskou kůru a vyrazily na světlo světa. Pes podobný lišce, aniž byl vyhnán, rozhodl se pro tulácký život. Opustil Muciškovy a potloukal se Spáleným od ničeho k ničemu: v neobydlených příbytcích a v kanálech lovil potkany, v polích vybíral z pelíšků zajíčky březňáčky, z nouze se hrabal v odpadcích, ale nezvlčil docela. Když ho lovecké a sběračské štěstí opustilo a v břiše se mu honil vítr, vracel se domů, do knihkupectví. Lísal se k těm, které opustil, loudil žvanec po Soni a Věrce, a pokaždé se mu dostalo; někdy to byly útroby z čerstvě vykuchaného králíka, většinou zbytky od oběda: studené brambory se zatuhlou omáčkou, knedlík, polívka se škraloupem a hromádkou kmínu u dna, od večeře kosti. K tomu pohlazení dvěma něžnýma ženskýma rukama:

„Nechtěl by ses vrátit, Dulino, natrvalo?“

„Nechtěl!“

Jeho bývalému pánovi se takové pozornosti nedostávalo. Miloš Muciška, básník a knihkupec, byl odvržen. – Takový to býval šťastný pár! Taková to bývala krásná rodinka: muž, žena, dítě a pes; takové to bývalo krásné manželství: básník, múza, plod jejich lásky a věrný přítel… Stačilo jedno mrazivé odpoledne, a po všem je, po všem…

„Nemohl bych se vrátit, Soňo?“

„Nemohl!“

Miloš Muciška se potloukal Spáleným od ničeho k ničemu. Cosi se přihodilo, co se přihodit nemělo. Cosi špatného se stalo, Soňa Mucišková naházela veškeré Muciškovo šatstvo do velkého kufru a ten postavila na zápraží. – Než k tomu došlo, událo se toto:

Nazítří poté, co se odehrálo krasobruslení, probudil se Miloš Muciška v manželské posteli po knihkupci Hermannu Büchlerovi a jeho ženě Hildegard sám. Peřina vedle něj splývala nepoužitá, studená a nepřátelská. Muciška to nechápal. Zřejmě si přivstala, včera nestačila zabít králíka ke svátečnímu obědu a teď to dohání: nebo zkouší Věrku z nepravidelných sloves. Taky by mohly hledat zaběhnutého Dulinu… Vyhrabal se z postele, vyčistil zuby a oholil se nedělní žiletkou. V županu knihkupce Büchlera vstoupil do kuchyně. Jeho manželka Soňa, tichá jako myška, stála u stolu a v zelené míse hnětla z králičích jater, vejce a strouhanky knedlíčky do polévky. Jako každou neděli. Muciškovy útroby zalila vlna manželského štěstí. Všechno je v pořádku, všechno je, jak má být. Ale ne tak docela: Soně kanuly z očí slzy a mísily se s materiálem na polévkovou zavářku. Z chodby sem doléhal pravidelný dupot Věrčiných skoků přes švihadlo.

„Stalo se ti něco?“ zeptal se pozorný manžel.

„Co by…“

„Tak proč ti tekou slzy, ženo má, do játrových knedlíčků?“

„To cibule.“

„Aha. Jaká cibule? Žádnou nevidím.“

„Už je v tom.“

„Aha. – V játrových knedlíčkách?“

„Ne.“

„Aha. – Tak v čem?“

„V očích, Muciško, v mých ubohých očích je metrák cibule, dva metráky, tři, za ty roky. A já nevím, co si počít. Třeba se mi podaří tu cibuli vyplakat.“

„Počkej, počkej…“

„Nepočkám. Už jsem čekala.“

„Já ti nerozumím…“

„Není třeba! Hlavně že rozumíš sám sobě.“

„No…“

„Důležité je, abys byl šťastný. Aby se ti dařilo, barde. Aby ti šly rýmy hezky svižně od huby, blbečku.“

„Blbečku? Tos mi ještě nikdy neřekla!“

„Teď ti to říkám. Všecko je jednou poprvé. Chceš to slyšet německy? Chceš?“

„Nechci.“

„Depp! Ale to není ono. Trottel – taky nic moc. Zůstaneme u češtiny, blbečku.“

„Mohla bys mi to vysvětlit?“

„Napiš další básničku pro pitomou Zuzičku. Konec, tečka pro blbečka.“

„Ach tak, ty žárlíš, manželko moje milovaná, úzkoprsá choti básníka! Také pro tebe bych napsal veršů pár, ale vždyť na Soňu se nic nerýmuje,“ řekl Miloš Muciška bohorovně a pocítil úlevu. Nebezpečí je zažehnáno, zraněná manželka se odreagovala, všechno se v dobré obrátí. Zas je pánem situace.

„Moje milá Soničko, roztomilá kočičko, ty jsi moje sluníčko…“ začala se Soňa pošklebovat. „Tohle je tvá úroveň, mistránku, věnuju ti to bezplatně, Miloušku, divoušku… Chovej mě, Muciško, jak míšeňské jablíško… Můžeš si to zapsat do sešitku mezi nápady. A ještě jeden: Manželka Soňa, čerti ju hoňá…, to máš jako přívažek, trocha folkloru neuškodí.“

Básníkova ústa byla pootevřena, ale slovo z nich nevyklouzlo. Sbalený kufr stál už přede dveřmi.

U Švarné šenkýřky se našel volný pokojík pro básníka, jemuž dočasně zamrzly rýmy. Živil se konzervami a hodně kouřil, kouř foukal dvířky do kamen, nerad otevíral okno, aby nechytil průvan. Na toulkách Spáleným občas potkával psa podobného lišce. Snažil se ho přilákat, ale pes pokaždé zvedl pohrdavě čenich a odkráčel za svými potkany. Muciška se několikrát odhodlal zabušit na dveře knihkupectví, Soňa však zůstala neoblomná, ani Věrčiny přímluvy nebyly nic platné.

Ale co je mi do knihkupce Mucišky, Mňau, copak jsem neměl svých starostí dost? Taky jsem se potloukal Spáleným od ničeho k ničemu, potkával psa Dulinu i Mucišku a ostatní spolupřihnance. Taky jsem se živil konzervami a hodně kouřil, kouř foukal dvířky do kamen, abych neměl ve světničce U Švarné šenkýřky nahuleno a nemusel otevírat okno. Večery jsme trávili většinou v hospodě. Vladislav Raus starší se tvářil tajemně.

„Proč se tváříte tajemně, pane Raus?“ zeptal jsem se ho u stolu štamgastů osvíceného svíčkami.

„Už to brzo vypukne,“ řekl pan Raus ještě tajemněji.

„Co vypukne?“

„Co se ptáš, když nevíš? Brzy, jazyk, nazývati… Dočkej času jako husa klasu!“ řekl pan Raus a víc jsme z něj nedostali, ani když se přiopil.

Zásoby piva došly; dílem jsme je vypili, dílem se zkazilo, ani v nejlepším sklepě nevydrží sebelépe uvařené pivo věčně. Víno a likéry taky ubývaly, slivovice pana Rause však bylo dost. Co bychom si bez toho člověka počali! – Pil jsem tenkrát hodně, Mňau, a vůbec mě nenapadlo, že by to mohl být problém. Cítil jsem se silnější, větší a významnější. S kořalkou mi nevadilo, že trčím ve Spáleném, že nemohu jinam. Bylo mi dobře s těmi lidmi, všecky jsem je miloval, byli krásní, milí a chytří stejně jako já, byli stateční a věrní, byli jsme bratrstvo, duši bych za ně dal, v jednom chumlu kolem sklenky byli jsme skvostní, jedineční, neporazitelní, nezničitelní, byli jsme nejlepší! Měl jsem snad někoho jiného? – Že už teď večer u stolu se na mne chystá kalné ráno? Že na mne číhá bolest a prázdná nicota… Ale to až zítra, teď jsem král!

Věrku Muciškovou, jediné dítě mezi námi, jsme nenechali jen tak bez vzdělání. Nebylo to vzdělávání cílené a systematické, na základě posloupnosti a podle osnov. Bylo to zmatené, nahodilé a nesoustavné předávání vědomostí. Líp jsme to neuměli, lepší něco než nic. Pan profesor Zarašovský učil Věrku přírodním vědám; fyziku a chemii zanedbával, botaniku podceňoval, v zoologii poskytl žačce solidní základy, aby se pak mohl věnovat především ptactvu obecně a vlaštovkám zvlášť. Na matematiku docházela Soňa do rasovny k panu Rausovi, ale nebyla to matematika, byly to kupecké počty a užitá geometrie. Hudební výchovu vedl vcelku odborně pan Frost u klavíru v hospodě zároveň s německou konverzací; bez té by se nedomluvili. Německou gramatiku ji učila maminka. Já jsem docházel do knihkupectví na kreslení a češtinu, taky něco z dějin, aby věděla, čí je. Učit Věrku zeměpis nemělo smysl, jen by to v nás obou vzbuzovalo nenaplnitelné touhy.

Pokaždé chtěla, abych jí něco nakreslil, a hleděla na mne zasněnýma pubertálníma očima, když jsem jí vyprávěl o dokonavosti sloves nebo stupňování přídavných jmen. Nakreslil jsem jí do památníku prasátko s kníry od povidel. Očekávala patrně víc. Ale nic jiného jsem pro ni neměl. Zašklíbila se, ale prasátko z památníku nevytrhla.

Začínalo jaro a mne trápila Zuzička. Do hospody s tatínkem nechodila, v ulicích jsem ji nepotkával, ani neučila Věru – a mohla by: možná vyšívat, francouzštinu anebo společenské chování… Co jenom dělala v té vile celé dny? Krmila pávy? Koupala zlaté kapry? Vyšívala alpské motivy? Četla si v románech? Nebylo pro mne důležité, co Zuzička dělala; důležité pro mne bylo, Mňau, že Zuzička byla. Její prostá existence mě naplňovala nadšením. Vědomí toho, že za secesním plotem v secesní vile pobývá secesní krasavice, úžasná bytost – Zuzička Zarašovská –, dávalo smysl také mojí existenci. Aniž tušila, parazitoval jsem na ní, žil z toho, že je, že ji zase někdy potkám. Třeba už příští týden sestoupí ze schodů s pávy pokochat se krokusy lezoucími z hlubin předjarního trávníku a já ji zahlédnu. Nebo už zítra… Nebo dnes?

Zuzička nebyla to, co se mi zjevovalo ve slastných, úlevných snech, Zuzička nebyla ženská, Zuzička, aniž něco tušila, byla bytost utkaná z mého prahnutí po duchovním naplnění. Zuzička nebyla pro můj chtíč, jenž se ve mně hromadil, byla pro mou touhu po kráse, byla poskytovatelkou štěstí. Ani prstem nemusela pohnout. Vůbec mě nenapadlo, že bych se jí mohl dotknout, o tom, že bych se s ní mohl vyspat, ani pomyšlení. Čistému vše čisté… Ano, byl jsem čistý, naivní jak sotva vyklubané house, až to hraničilo s přitroublostí. Copak jsem nebyl na kluzišti, když uprostřed mrazu roztál led? Copak Soňa vyhodila Mucišku jen tak? Jak dlouho mi bude trvat, než pochopím, že jedna a jedna jsou dvě? Tušil jsem cosi temného, ale nehodlal si to připustit. Co by mi pak zůstalo?

Vůbec nic mi do Miloše Mucišky nebylo, měl jsem dost starostí se sebou samým. Brousil jsem kolem vily u řetězárny, předstíral zájem o zlaté kapry, všichni krutou zimu přežili, předstíral jsem zájem o dekorativní pávy na zábradlí, měli krásné peří, kuří nohy a odporné hlasy, hledal jsem v secesních oknech aspoň kousek Zuzičky Zarašovské, část, jež by zastoupila celek a podnítila snění za bílého dne. Ačkoli jsem nezahlédl vůbec nic, věděl jsem o ní, tušil jsem ji za oknem nebo za tím o kousek dál, cítil jsem, jak dýchá, věděl, jak pije čaj, sklápí řasy a zase je pozvedá… Někdy jsem skutečně cosi zahlédl, stín za záclonou, to se pak ve mně blaho vařilo klokotem. Za tmy jsem přicházel, abych za oknem svící osvětleným uviděl tmavý profil její tváře a nechal se unášet vlnou nadšení. Skrýval jsem se, aby mě nikdo neviděl, abych se vyhnul posměchu, aby mě třeba pan profesor Zarašovský nenačapal.

„Pojďte si, Antoníne, zahrát dámu,“ pozval by mě, aniž by chápal, proč tu okouním. To bych neunesl, kolena by se pode mnou podlomila, upadl bych do kopřiv a svízele přítuly a nemohl vstát. Co by si pak se mnou pan profesor počal? Byl jsem jako pomatený: zašmodrchané klubko emocí neschopné zdravého úsudku. Vtom nade mnou zapraskaly lámané větve a z koruny jilmu se zřítilo temné těleso, žuchlo do trávy.

„Au! Kuva! Kuva! Kuva!“ klel Vladislávek šeptem. Věděl, že páše cosi nepatřičného, když z jilmu šmíruje Zuzičku. Byl tam už přede mnou, musel o mně vědět, ale zůstal jak myška potichu. – Věděl jsem, že se mu Zuzička líbí, ale cosi takového bych rozhodně nepředpokládal. Že by byl stejný blázen jako já?

„Viděls ji, Vladislávku?“ zeptal jsem se.

„U Zuzičky Mučika!“ sdělil mi s očima navrch hlavy.

„Muciška? Miloš Muciška, ten knihkupec?“

„Ano.“

„Básník a krasobruslař?“

„Mučika!“ potvrdil ještě jednou nazlobeně.

Svorně jsme v temném stínu jilmu u plotu počkali, až se vchodem pro služebnictvo vykradl krasobruslař z vily a podél zdí temných domů se odkradl do hostince U Švarné šenkýřky. Zpoza mraku se vyklubalo sedm hvězdiček z Hadonoše a potom couvající měsíc. Šklebil se, jako by nás načapal v samoobsluze s flaškou rumu pod kabátem.

„Doprovodím tě domů, Vladislávku, táta už má jistě starosti, kde se touláš po nocích.“

„Ee,“ zahuhňal Vladislávek, „tatínek nemá na starosti čas.“

Když jsme už měli rasův domek na dohled, trklo mě do očí jasně ozářené okno. Tak jasné světlo přece nepochází od svíčky nebo petrolejky. To vypadá na karbidku, v obyčejném světě si těmi syčícími lampami svítí trhovci ve stáncích. Jenže karbidka to nebyla. Panu Rausovi se po dlouhých a náročných pokusech provázených nezdary podařilo uvést do provozu vodní elektrárnu a proud napojit do veřejné sítě. Po dlouhé době se ve Spáleném opět rozsvítily žárovky.

Znovuzavedení elektriky se muselo, Mňau, oslavit. U Švarné šenkýřky se rozžehla všechna světla, Vladislávek oběhl přihnance, aby přišli. Soňa Mucišková už to věděla, v kuchyni nad stolem se jí rozsvítilo samo od sebe. Knihkupec Büchler, když odcházel, zapomněl zhasnout.

Dostavili se všichni kromě Zuzičky, prý ji bolí hlava. Byl jsem rád, že nepřišla, asi bych to neunesl. Dostavil se i Dulina a lísal se k Věrce, jako by byl věrný Bodřík, hafan, který za své lidi život položí. A bylo mu odpuštěno. Taky Miloš Muciška slezl z patra, měl uvázanou puntíkovanou kravatu a bílou košili, která potřebovala vyprat, a pokusil se lísat k Soni, vždyť jsou přece manželé. Kravata ani bílá košile však nebyly nic platné, odpuštění se mu nedostalo.

„To je dost, že se ti to konečně povedlo,“ pochválil pana Rause Klápště. „Poplatky za proud budu vybírat každý měsíc třetího podle počtu spotřebičů v domácnosti.“ – Klápště nepromarnil jedinou příležitost, aby nezkusil přijít k penězům. Jenže to byly knoflíky odřezané z nepoužívaného šatstva. S počtem získaných knoflíků nabýval Klápště ve svých očích na ceně. Všeobecný posměch ho neodrazoval, zkoušel to zas a znovu.

Tato oslava netrvala dlouho. Pozdě začala, brzy skončila. Pan Frost ani nevybalil harmoniku, jenom do piana udeřil z výšky pár akordů jako tuš, když jsme připíjeli znamenitému elektromontéru Vladislavu Rausovi staršímu. Zdenko Klápště se pokusil pronést proslov:

„Již vůdce ruských proletářů Vladimir Iljič Lenin vyzdvihl význam elektřiny, když razil heslo: Socialism, toť elektrifikace a vláda sovětů!“

„Jdi do háje, Klápště! Jestli nepřestaneš, už ti nenaleju,“ řekla Klára Clarissima rozhodně. Takto přesně formulovanou podmínku nelze ignorovat. Klápště zaklapl klapačku, nechal si nalít, vypil naráz a s uraženým obličejem odešel bez pozdravu z hospody.

„Dneska si zapnu elektrickou vyhřívací dečku,“ napadlo pana profesora Zarašovského. „Továrník Vinz. Tlach ji zanechal v posteli.“

Jako by to byl pokyn k odchodu. Všichni dopili a zvedli se ze židlí. Také pan Frost zaklapl víko piana a vyštrachal se do patra, jeho světnička sousedila s mojí. – Zůstal jsem v sále s Klárou Clarissimou sám. Sám jsem si nalil Rausovy slivovice, podařilo se mi nenápadně stopit plnou láhev. Měl jsem špatné svědomí, ale čert vem svědomí, s lahví se líp usíná. Styděl jsem se za své pití, myslel jsem však, že piju nenápadně a že to mám pod kontrolou. Všichni pijou, proč bych nepil já?

„Moc piješ, Toníku,“ oznámila mi Klára. Přisedla ke mně s hrnkem mátového čaje. „Co ti chybí, že tolik piješ?“

„Co by mi…“

„Já vím, nic ti nechybí. Vůbec nic,“ řekla a pohladila mě po vlasech. Jako maminka. Ucukl jsem. „Co by ti tu, mladému zdravému mužskému, mohlo chybět?“

„Maminka je v blázinci,“ řekl jsem vzdorně, nevím proč. Co je komu do mé maminky a kde se tu vzala?

„Už jsi přece veliký,“ řekla Klára a znovu mě pohladila. Tentokrát jsem neucukl.

„Dost velký…“

„Ukaž!“ řekla. Chytila mě za ruku, ve které jsem držel plnou sklenici. Byl jsem blázen. Dvoudecovku! Tuze mladý a tuze hloupý blázen. „Nebuď blázen!“ poručila a vylila kořalku na kostičkovaný ubrus: červený a bílý, jaké bývají v hospodách. Notně to zasmrdělo. Celou dobu jsem klopil oči. Díval jsem se, jak se skvrna šíří po ubruse. Kdybych škrtl sirkou, výpary by vzplály, shořely by chorým, namodralým plamenem a ubrus by možná zůstal neporušen. Klára mi zajela oběma rukama do vlasů. Jejich prameny jí musely protékat mezi prsty. Hrnek s čajem se převrátil. V ústech jsem ucítil její mátu peprnou. Kdybych té noci umřel, odešel by ze světa chlap. – Ale co teď se Zuzičkou?
