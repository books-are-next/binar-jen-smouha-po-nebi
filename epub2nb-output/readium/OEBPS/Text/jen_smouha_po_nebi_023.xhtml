<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>jen_smouha_po_nebi-18</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="jen_smouha_po_nebi-18" xml:lang="cs-CZ">
		<div class="Z-kladn--textový-r-meček">
			<p id="_idParaDest-17" class="MLP_uroven2_kapitola ParaOverride-1">XVII</p>
			<p class="MLP_text_bez1radku ParaOverride-1">V&#160;sytě zeleném trávníku rozkvet<a id="_idTextAnchor016"></a>la bledě fialovými kvítky řeřišnice luční, jaro už je v&#160;plném proudu. Z&#160;trnek se sypou bílé okvětní lístky, ačkoli je větřík slabý, milosrdný. A&#160;také z&#160;třešní sněží okvětí, hlohy jsou ještě zakuklené do zelených, droboučkých kuliček. Ze své poustevny nad potokem to mám na náměstí asi čtyři kilometry. To je dobrá vzdálenost; když je potřeba, dojdu pěšky. Bez lidí se neobejdu, ale nemusím je mít pořád. Do města nakouknu jen zřídka, nakupuju hlavně v&#160;Penny Marketu, je to tam anonymní a&#160;mám ho po ruce, koupím tam i&#160;noviny. Kafe si vařím doma v&#160;prastaré italské mašince a&#160;do hospody mě už nic netáhne. Kdo nepije, nemůže vydržet kecy opilců po třetím pivu. Lezou z&#160;nich pořád stejné pitomosti kolem dokola. Jenom k&#160;pekaři zajdu, peče dobrý chleba, takový v&#160;Penny Marketu neprodávají.</p>
			<p class="MLP_text ParaOverride-1">Někdy si udělám sentimentální procházku po starých místech. Místa zůstávají, ale k&#160;nepoznání změněná. Události, příběhy, které se tam staly, jsou dávno pryč, uzavřené nebo do ztracena vytroušené, jako by se nikdy nepřihodily; i&#160;ten člověk, já, kterému se tu cosi stalo, je už kdosi jiný. A&#160;vzpomínky? Jsou to ošidné zapomněnky zaprášené časem, dokreslované představivostí, překroucené, pulírované do bezúhonné krásy. Ani kameny nejsou trvalá hodnota, i&#160;s&#160;těmi se hýbe.&#160;– Domobranný gardista Neprojdou! leží pohozený za plotem pohodnice a&#160;hledí na žížaly, které se mu po dešti kroutí kolem nosu. Ještě je odhodlaný postavit se nepříteli dělnické třídy s&#160;puškou v&#160;ruce, s&#160;ohněm v&#160;srdci, ale musel by ho někdo zvednout. Morový sloup se vrátil na náměstí. Nechali ho zrekonstruovat podle dobových fotografií občané Neu Brennstadtu, zdejší rodáci a&#160;jejich potomci. Největší částkou přispěl Vinz.&#160;Tlach junior, majitel továrny na nábytek, kdysi jim tu patřila řetězárna. Vyhnaní krajané přispěli také na obnovu kostela svatého Antonína a&#160;hřbitova, mají na to spolek, ale ještě se do toho nikdo nepustil. Novou Marii s&#160;děťátkem přelíbezným vysekal zručný sochař Gajdoš Gajdošík, autor Neprojdou!, se synem Liborem Gajdošíkem, nadaným sochaříkem. Sám by to nezvládl, byl už v&#160;letech a&#160;síly ho opouštěly, ale takový kšeft si přece nemohl nechat ujít.</p>
			<p class="MLP_text ParaOverride-1">Sbratření v&#160;parku&#160;– sousoší hrdinného osvoboditele v&#160;objetí s&#160;vděčným osvobozeným se stalo pravidelnou zastávkou pro ty, kdo se na cestě z&#160;Dělnického domu domů nutně potřebují zastavit. Sbratřenci si jich nevšímají, křoví vyrostlo natolik, že jim z&#160;něho čouhají jenom hlavy. Neznámý neurotik je natřel červeným lakem a&#160;městská správa se ještě neodhodlala něco s&#160;tím udělat. Čeká se na zub času, ten pracuje zadarmo.</p>
			<p class="MLP_text ParaOverride-1">V&#160;řetězárně se stále vyrábějí řetězy, řetězů není nikdy dost. Továrna je v&#160;soukromých rukou, ale původním majitelům ji nevrátili, protože Tlachovi byli Němci, i&#160;přestože jsou Rakušané. A&#160;Němci prohráli válku, Němcům se nic nevrací. Řetězárna patří společnosti Chain&#160;&amp;&#160;Chine, nikdo neví, kdo to je, prý nějací Indové. Důležité je, že továrna vyrábí. Je stále zdrojem obživy pro většinu občanů města a&#160;okolí.&#160;– Taky pohodnice zůstala, kde byla, ale jmenuje se Kafilerie. Měla být zprivatizována, jenže ji nikdo nechtěl. Stále patří obci, zaměstnává patnáct lidí, dva bagry a&#160;nový buldozer, rasův domek přestavěli na administrativní budovu.</p>
			<p class="MLP_text ParaOverride-1">Ze Švarné šenkýřky se stal nejdřív hotel Jelen. Za komunistů patřil spotřebnímu družstvu Budoucnost, po převratu předložil jistý Jiří Jelen podnikatelský záměr, banka mu půjčila peníze a&#160;Švarná šenkýřka byla jeho. Jenže Jelen byl babral a&#160;bordel, který ve Švarné šenkýřce otevřel, neměl ve Spáleném dost zákazníků, podnikatelský záměr zkrachoval a&#160;podnikatel prchl před zákonem do zemí bývalého Sovětského svazu, tam se ztratil v&#160;tajze. Zůstala po něm jenom cedule Hotel Jelen, visí tam dodnes. Vietnamským obchodníčkům, kteří si hospodu pronajali a&#160;místo čepování březových košťat tam prodávají hadříky, botky a&#160;všelicos, to nevadí.</p>
			<p class="MLP_text ParaOverride-1">Úžasné přírodní kluziště, na němž Zuzička s&#160;Muciškou udělali díru do ledu, už komunisti přestavěli na zastřešený zimní stadion. Hraje se tam druhá liga hokeje. Krasobruslení už není to, co bývalo…</p>
			<p class="MLP_text ParaOverride-1">Co ti to tu, Mňau, vykládám! Že bych si už rovnal účty, uklízel v&#160;myšlenkách?&#160;– Tak dobře, kousnu do toho: o&#160;Růženčině rodičích nevím zhola nic. Možná je voda vzala nebo jim vrátili koně i&#160;s&#160;vozem, třeba odjeli do teplých krajin nebo do Země Františka Josefa, na Měsíc, ke všem čertům, co já vím… Co je mi po nich! Obraz Zvěstování Panně Marii visí řádně zarámovaný v&#160;kostele svatého Antonína v&#160;boční lodi, aby nebyl tolik na očích. Svatý Antonín&#160;– jak víš&#160;– mi visí v&#160;ložnici.</p>
			<p class="MLP_text ParaOverride-1">Zajel jsem do Penny Marketu pro kořalku, kávu a&#160;cigarety. Jako bych se chystal na mejdan. Koupil jsem irskou whisky Jameson, kávu Dadák a&#160;pět krabiček kamelek, pro Mrkvičku. Je to muž, který mi zavolal, ať mu zavolám. Zavolal jsem mu a&#160;on se holedbal, že mi postaví věž, že mu o&#160;mně řekla Petra, moje zdatná neteř. Měl jsem představu, že muži odhodlaní stavět věže nezřízeně pijou kořalku a&#160;kouří. Tak jsem nakoupil, aby Mrkvička nestrádal. Kafe bylo pro mne, abych nestrádal já. Pro tebe, Mňau, jsou konzervy, které se jmenují Louisa, jiné neměli. Když ti to nechutná, běž si ulovit!</p>
			<p class="MLP_text ParaOverride-1">Láhev i&#160;cigarety zůstaly pro jinou návštěvu, Mrkvička je nekuřák a&#160;řidič. Pili jsme kávu a&#160;chroustali k&#160;ní sušenky nad složkou nákresů a&#160;výpočtů.</p>
			<p class="MLP_text ParaOverride-1">„Ten Poštovna, to je třída!“ pochvaloval si Mrkvička. „Podle těch plánů by to i&#160;slepej postavil.“</p>
			<p class="MLP_text ParaOverride-1">„Slepej?“ Tak tohle jsem Mrkvičkovi nespolknul. Pak jsem ho s&#160;obavami zavedl za dům k&#160;hromadě dřeva, stála hromadu peněz. Co když jsem nakoupil špatně?&#160;– Prohlížel si každý trámek, každé prkýnko. Taky kování uskladněné ve sklepě zkoumal jako archeolog vykopávky.</p>
			<p class="MLP_text ParaOverride-1">„Oukej,“ řekl po americku a&#160;nasedl do otřískané dodávky. „Příští pondělí vám sem pošlu chlapy s&#160;jeřábem. V&#160;pátek budou hotoví.“&#160;– A&#160;odjel.</p>
			<p class="MLP_text ParaOverride-1">„Kecáš,“ zvolal jsem za ním, ale potichu, potichoučku, aby mě neslyšel. Co když nekecá?</p>
			<p class="MLP_text_bez1radku_-12-0- ParaOverride-1">Nemohu odpřisáhnout, Mňau, že to, co mě nad ránem pod postelí navštívilo, byl sen, protože jsem nespal. Vím to jistě: na hodinkách bylo&#160;4:42, ciferník světélkuje, v&#160;obdélníku okna jsem tušil rozkvetlou větev švestky, první obzor s&#160;rozevlátou břízou a&#160;prořídlý lesík, hvězda žádná, zataženo, místy déšť. Uvědomoval jsem si teplo pod peřinou o&#160;to víc, že jsem musel vylézt. Večerní čaj mě vyhnal, ale vrátil jsem se a&#160;setrval v&#160;přívětivém teple. Slastný pocit! Nikam se nemusím hnát, nic neočekávám, jen tak jsem. V&#160;tu chvíli jsem se domníval, že klid a&#160;spokojenost mi zůstane už napořád. Och, jak jsem se mýlil! A&#160;přitom se nic nestalo.&#160;– Kde je nebe, je i&#160;peklo, nosíme to v&#160;sobě oboje. V&#160;přívětivém teple, bez příčiny, popadl mě strach. Strach z&#160;ničeho. Snažil jsem se schovat, přikryl jsem si hlavu peřinou, aby mě nebylo vidět, jako by to mělo přijít zvenku. Mezi matrací a&#160;pelestí jsem se protáhl až na podlahu. Na levém boku, s&#160;koleny u&#160;brady, v&#160;prachu a&#160;chmýří pod postelí chvěl jsem se děsem, jako by se vrahouni blížili k&#160;domu. Strach mi drnkal na žebrech, nebolelo to, bylo to strašné. Propadl jsem se na náměstí mezi básníky. Byli všude, i&#160;na tramvajových kolejích, a&#160;nebáli se, že by je mohla přejet jednička. Přede mnou se rozestupovali, abych mohl projít, mačkali se na sebe, šlapali si na nohy, ale nereptali, mlčeli. Vyhoupl jsem se na podstavec sochy Neprojdou!, domobranný gardista mi kryl záda připraven vystřelit. Básníci na mne hleděli a&#160;čekali, co jim řeknu. Měl jsem jim sdělit cosi podstatného, co nestrpí odklad. Týkalo se to každého a&#160;básníci to měli šířit, aby každý věděl a&#160;mohl se zařídit, aby se pak nemohl vymlouvat. Dívali se na mne a&#160;čekali, co ze mě vyleze. Báli se, že neuslyší, protože básníci mají slabý hlas, jenom špitají, když recitují svoje verše, aby je nebylo slyšet ani v&#160;první řadě, aby všem unikla podstata sdělení. Mysleli si, že i&#160;já budu nezřetelně špitat.&#160;– Stál jsem před básníky a&#160;nevěděl jak začít. Ani jsem nevěděl, co mám básníkům vykládat, snad se to dostaví, až otevřu ústa. Otevřel jsem ústa a&#160;začal dávit chuchvalce chlupů. Byly to tvoje chlupy, Mňau, lezly ze mne a&#160;padaly na básníky, zatímco básníci mlčeli. Zvedl se vítr a&#160;chuchvalce kočičích chlupů se jim vznášely nad hlavami. Básníci se je pokoušeli polapit, ale žádnému se to nepodařilo. Až se jeden pozvedl z&#160;davu a&#160;rostl, už mu ostatní básníci sahali po prsa, po pás…&#160;– Stop!&#160;– V&#160;ruce držel drúzu namodralých polodrahokamů ukradenou v&#160;přírodopisném muzeu. „Co si to dovoluješ, spratku!“ zvolal hlasitě, mrskl po mně drúzou a&#160;srazil ze soklu mne i&#160;gardistu.</p>
			<p class="MLP_text ParaOverride-1">Přece jenom to byl sen. Probudil jsem se pod postelí, Mňau, a&#160;byla mi příšerná zima.</p>
			<p class="MLP_text_bez1radku_-12-0- ParaOverride-1">Naše vídeňská studia se nachýlila ke konci, už byl nejvyšší čas pustit se do diplomové práce, ale nic kloudného mě nenapadalo. Růženka už pilně hnětla z&#160;kaolinu komplikovanou abstraktní plastiku, kompozici OP&#160;24, vzepětí ducha, křehký porcelán kombinovaný s&#160;hrubým šamotem a&#160;chirurgickou ocelí. V&#160;noci vyskakovala z&#160;postele, jako kdyby hořelo, rozsvěcela a&#160;kreslila si u&#160;kuchyňského stolu nápady, zapisovala poznámky, a&#160;já pořád nic.</p>
			<p class="MLP_text ParaOverride-1">Stále jsem práci odkládal, protože jsem si myslel, že bych měl stvořit něco mnohem velkolepějšího, než vytváří má žena. Šovinista ve mně nabyl vrchu, když unesu těžší břemeno než Růženka, měl bych mít taky lepší diplomku. Ale nic velkolepějšího než OP&#160;24 mě ne a&#160;ne napadnout. Bloumal jsem kolem Dunaje, plival z&#160;Říšského mostu, hleděl do čtvrtky veltlína v&#160;hospodě U&#160;Vincenta… A&#160;nic.</p>
			<p class="MLP_text ParaOverride-1">V&#160;časové tísni přišlo za mnou v&#160;noci prasátko s&#160;kníry od povidel a&#160;vytrhlo mi trn z&#160;paty. V&#160;nouzi čert i&#160;mouchy lapá. Zručnou rukou vytrénovanou čtyřmi lety studia kresby překreslil jsem a&#160;vylepšil to, co vyšlo v&#160;dětském koutku regionálního časopisu Neubrennstädter Blätter a&#160;udělal z&#160;toho knížku. Do té doby ještě nikdo nepřinesl jako diplomovou práci kreslený seriál a&#160;myslím, že mi ji pan profesor uznal jenom proto, aby nevypadal jako zabedněný konzervativec. Růženčin OP&#160;24 vystavili ve dvoraně a&#160;nechali ho tam. Byli jsme tomu rádi, protože do bytu v&#160;Ottakringu jsme se jen taktak vešli. Nakonec ho koupila banka Creditanstalt pro svoji pobočku v&#160;Alberndorfu. Zas bylo na chleba, víno a&#160;benzin. Mně objemnou slohu se sedmdesáti sedmi listy veselých, napínavých i&#160;dojemných příhod prasátka s&#160;kníry vrátili.</p>
			<p class="MLP_text ParaOverride-1">„Od vás, pane Bartoši, jsem očekával něco duchovnějšího. Tady máte diplom. Nashledanou!“ řekl mi pan profesor, dal mi diplom a&#160;podal ruku, shovívavě, žádná srdečnost.</p>
			<p class="MLP_text ParaOverride-1">A&#160;co s&#160;diplomem?&#160;– Do šuplíku! Zatímco se Růženka radovala z&#160;úspěchu v&#160;Prátru na kolotoči, pil jsem U&#160;Vincenta veltlín tak dlouho, až se do mne už víc nevešlo. Zvedl jsem se a&#160;šel do Prátru za Růženkou, od Vincenta to není daleko. Šel jsem dlouho, šel a&#160;šel, žádný Prátr nenašel. Nějaká děvčata na mne pokřikovala, vábila mne:</p>
			<p class="MLP_text ParaOverride-1">„Komm! Komm mit, Schatzi!“</p>
			<p class="MLP_text ParaOverride-1">„Jděte mi z&#160;cesty, temná mračna, hledám Růženku!“ odbýval jsem je a&#160;klátil se kupředu, do Prátru za Růženkou, prošel jsem mezi střelnicemi, kolotoči a&#160;strašidelnými hrady, šel jsem, šel, Růženku jsem nenašel. Ocitl jsem se v&#160;temném parku mezi stromy a&#160;křovinami, najednou se mne zmocnilo ticho a&#160;hluboká lesní tma. V&#160;takové tmě není radno bloumat, ale říkejte to opilci! Dostalo se mi důrazného napomenutí od buku.</p>
			<p class="MLP_text ParaOverride-1">Když jsem se probral v&#160;orosené trávě s&#160;boulí na čele, svítalo a&#160;rosa se uvelebila i&#160;na mně. Z&#160;křoví jsem zaslechl prodírání a&#160;ještě cosi dosud neslyšené: chrochtání sedmi divokých prasátek. Bál jsem se, že se na mne vrhne jejich maminka, že mě rozsápou a&#160;sežerou. Přitiskl jsem se k&#160;dubu, kůra byla hladká, nejbližší větve příliš vysoko. Prasátka mi nevěnovala jediný pohled, prošla nevšímavě, hledala jinou potravu. Až to poslední, neukázněný nezbeda, se otočilo, zašklíbilo se a&#160;chrochtlo jakési poselství. To prasátko mělo kníry od povidel!</p>
			<p class="MLP_text ParaOverride-1">Rozběhl jsem se do Ottakringu. Běžel jsem velice rychle navzdory kocovině, ani mě nenapadlo jet tramvají&#160;– musel bych na ni čekat, zbytečné zdržení&#160;– proběhl jsem Druhým i&#160;Prvním okresem a&#160;zastavil se až doma, u&#160;postele. Růženka ještě spala znavená kolotočem a&#160;radostí. Než mi začala lát, že se toulám po nocích a&#160;smrdím, vzal jsem si slovo. Řekl jsem jí, že se mi v&#160;Prátru rozsvítilo, že musím do Boloně s&#160;prasátkem. Tam je prodám na veletrhu, aby bylo na víno, chleba a&#160;na benzin.</p>
			<p class="MLP_text ParaOverride-1">„Máme na chleba, víno a&#160;benzin, máme i&#160;na činži,“ řekla probuzená Růženka. „Nezapomeň: Prodala jsem OP&#160;24 do banky!“</p>
			<p class="MLP_text ParaOverride-1">„Ty máš na chleba, víno a&#160;benzin, i&#160;na činži! Já mám leda bzum.“</p>
			<p class="MLP_text ParaOverride-1">„Živils mě celou dobu, teď jsem na řadě já…“</p>
			<p class="MLP_text ParaOverride-1">„Mlč, ženská, a&#160;vstávej, jedeme prodat prasátko.“</p>
			<p class="MLP_text ParaOverride-1">Naházeli jsme pár nezbytností do žluté kačeny 2CV, především slohu se sedmdesáti sedmi listy formátu&#160;A2, a&#160;vyrazili na Innsbruck a&#160;pak dále na jih. Růženka řídila, měl jsem ještě v&#160;krvi veltlín, v&#160;rukou třas a&#160;v&#160;srdci dychtivost být už tam, nevhodnou k&#160;řízení.</p>
			<p class="MLP_text ParaOverride-1">Maniakální stav ducha mě přešel v&#160;Boloni na veletrhu knížek pro děti a&#160;mládež, na výstavišti mezi stánky. Množství vystavených publikací a&#160;zástupy zoufalců se slohami podobnými mé sloze mne zarazily do podlahy. Proč jsme sem jezdili! Čí to byl nápad!&#160;– Držel jsem se Růženky za ruku a&#160;nechal se vláčet v&#160;davu výstavištěm. Prodírali jsme se lidmi a&#160;knihami, v&#160;hlavě mi hučelo: Nezdar je normální, zdar výjimečný, úplný idiot snad nejsem. Nezdar nynější může být zdarem budoucím. Co se dnes jeví zdarem, může vést zítra do záhuby. Nic není, Toníku, ztraceno, třeba se ani ty neztratíš…</p>
			<p class="MLP_text ParaOverride-1">„Tady stůj, truhlíku, ani se nehni!“ poručila mi Růženka „Mohl by ses mi ztratit.“ Zmizela v&#160;útrobách kóje s&#160;nápisem GIUSEPPE INNOCENTI. Stál jsem, ani se nehnul, slohu na zemi opřenou o&#160;nohu, každou chvíli jsem se na ni podíval, jestli tam ještě je, aby mi nezmizela, aby mi ji někdo neštípnul nebo nezaměnil za jinou, s&#160;něčím ještě nesmyslnějším, než ukrývala ta moje. Davy do mne vrážely a&#160;omlouvaly se všemi jazyky světa. Netrčel jsem tam vhodně, ale co jsem mohl dělat, kdybych si stoupl vhodněji, Růženka by mě mohla nenajít, a&#160;co bych si bez ní počal v&#160;Boloni na knižním veletrhu s&#160;prasátkem. Když jsem se nedíval na slohu, hleděl jsem si do dlaní na čáry života, na každé ruce mám jinou, která vlastně platí?&#160;– Mohl bych vydělávat na chleba, víno a&#160;benzin třeba ve Vídni na Naschmarktu, tahat bedny s&#160;ovocem nebo prodávat kyselé zelí… Nebo jezdit po světě s&#160;bleším cirkusem, emigrovat do Ameriky a&#160;zabíjet voly v&#160;jatkách, sklízet hrozny u&#160;Niagary a&#160;náhle zbohatnout. Vždyť máme život před sebou a&#160;možností neomezené množství. Neúspěch je normální, ale co je to neúspěch, třeba je to jenom výhybka na cestě k&#160;vysněnému cíli, o&#160;němž nemáme potuchy, jestli stojí za to.</p>
			<p class="MLP_text ParaOverride-1">Růženka vyšla z&#160;kóje s&#160;bledým černovlasým mužem v&#160;kožené bundě, jakou nosil Bertík Brecht, popadla mě za rukáv a&#160;vlekla k&#160;němu. Zakopl jsem o&#160;slohu s&#160;dílem a&#160;natáhl se na podlahu. Dav se prošel po mně a&#160;po sloze, než se mi podařilo vstát a&#160;sebrat pošlapané dílo. Růženka mi pomohla a&#160;odvlekla mě do kóje nakladatelství Giuseppe Innocenti z&#160;Livorna.</p>
			<p class="MLP_text ParaOverride-1">„Tak to rozbal,“ řekl mi ten bledý muž srozumitelnou němčinou s&#160;italskou dikcí. Ačkoliv mi bylo jasné, co říká, nevěděl jsem, co po mně chce. Díval jsem se na něj, viděl, že má obdélníkové brýle bez obrouček a&#160;přibarvené vlasy, že má úzký frňák a&#160;rýhy kolem úst, ale nechápal jsem, co ode mne očekává.</p>
			<p class="MLP_text ParaOverride-1">„Tu složku, truhlíku, otevři!“ řekla Růženka česky.</p>
			<p class="MLP_text ParaOverride-1">V&#160;tu chvíli jsem se vzpamatoval. Rázem jsem byl zase na zemi, v&#160;Boloni na veletrhu knížek pro děti a&#160;jednám s&#160;potenciálním nakladatelem. Rozvázal jsem složku a&#160;Giuseppe Innocenti se zahleděl závažným pohledem na titulní list. Při bádání nad prvním prasátkovým příběhem se pousmál:</p>
			<p class="MLP_text ParaOverride-1">„To je ale pěkné prasátko,“ řekl a&#160;slečna s&#160;rudými ústy a&#160;nehty v&#160;jeho pozadí nám nalila po sklence červeného vína z&#160;Bolgheri, to je kousek od Livorna.</p>
			<p class="MLP_text ParaOverride-1">Nevěříš, Mňau, myslíš, že si to vymýšlím? Zdá se ti to nevěrohodné? Mně taky. Žádnou smlouvu jsme v&#160;Boloni s&#160;panem Giuseppem Innocentim nepodepsali. Jenom nám podepsal stvrzenku na převzetí sedmdesáti sedmi pokreslených listů a&#160;černých desek s&#160;tkalouny, lepenkových, potažených plátnem. Je prý to velmi zajímavé, jenže sám nemůže rozhodnout, řekl Giuseppe Innocenti a&#160;dovolil rudoústé slečně, aby ještě nalila.</p>
			<p class="MLP_text ParaOverride-1">S&#160;návrhem smlouvy přijel asi za měsíc do Vídně. Měl tam jednání: se mnou. Přivezl nabídku převázanou zlatou stužkou, jako dárek z&#160;nebe. Kromě výhodných finančních podmínek byl tu ještě k&#160;dispozici dům s&#160;ateliérem, keramickou dílnou a&#160;pecí uprostřed vinic, olivových hájů a&#160;ovocných sadů poblíž Bolgheri, v&#160;Maremmě jižně od Livorna, k&#160;moři co by kamenem dohodil.</p>
			<p class="MLP_text ParaOverride-1">„Bereš, Antonio?“</p>
			<p class="MLP_text ParaOverride-1">„Beru, Josefe!“</p>
			<p class="MLP_text ParaOverride-1">„A&#160;co já!“ přihlásila se o&#160;svá práva Růženka.</p>
			<p class="MLP_text ParaOverride-1">„A&#160;co ty?“ zeptali se oba chlapi.</p>
			<p class="MLP_text ParaOverride-1">„Beru,“ řekla Růženka po napínavé chvíli. Pak jsme to šli zapít do Švejcárny v&#160;Prátru. Kolarik&#160;&amp;&#160;Buben tam čepujou plzeň, roznášejí vepřová kolena a&#160;taky cmundu.</p>
			<p class="MLP_text_bez1radku_-12-0- ParaOverride-1">Nakladatelství Giuseppa Innocentiho v&#160;Livornu na tom nebylo špatně, když nám mohlo poskytnout něco tak úžasného, jako byla usedlost v&#160;katastru městečka Bolgheri.</p>
			<p class="MLP_text ParaOverride-1">Uzavřeli jsme kapitolu života ve Vídni. Co nám patřilo, vešlo se do žluté kačeny a&#160;ještě tam zbylo místo pro nás dva. Cestou jsme se zastavili v&#160;Neu Brennstadtu rozloučit se s&#160;Hermannem Büchlerem, Johannou Klajn, Siegfriedem Löfflerem, učitelem Hasim Braunem a&#160;všemi dobrými rodáky. Měl jsem pocit nevděčníka, který nesplatil dluhy a&#160;táhne za lepším.</p>
			<p class="MLP_text ParaOverride-1">„Člověk má povinnost postarat se o&#160;sebe,“ odpověděl pan starosta Büchler na mé provinilé omluvy. „Pak se teprv může postarat o&#160;jiné.“</p>
			<p class="MLP_text ParaOverride-1">„Byli byste blázni, kdybyste…“ řekla Johanna Klajn. „Však ne­umíráme.“</p>
			<p class="MLP_text ParaOverride-1">„Já si z&#160;toho vrásky nedělám,“ zasmála se Růženka a&#160;napila se neu­brennstadtského červeného, rozlučkového.&#160;– Vyspali jsme se v&#160;hostinci Zu hübscher Wirtin v&#160;našem pokojíku a&#160;po snídani vyrazili do Itálie. Však neumíráme…</p>
			<p class="MLP_text ParaOverride-1">Toskánskem jsme ujížděli po prastaré Aureliově silnici, u&#160;kapličky San Guido zabočili doleva a&#160;celí zkoprnělí zastavili. Před námi se do úběžníku jako podle pravítka táhla alej cypřišů obletovaných hejny vrabčáků. Básníci o&#160;ní píší básně, ale co je báseň o&#160;aleji cypřišů proti skutečnosti! Nebyli jsme v&#160;Itálii poprvé, už jsme tu prožili pár kulturních šoků a&#160;požili spoustu estetických rozkoší, ale takové cypřiše, jaké rostou v&#160;aleji od San Guida k&#160;Bolgheri, jsme ještě neviděli. Ve dne tu poletují vrabci, v&#160;noci tlukou slavíci. Cypřiše nás přivedly až k&#160;městské bráně s&#160;věží, tam nás uvítaly kočky. Provedly nás městem, které by co do velikosti a&#160;počtu obyvatel bylo ve střední Evropě středně velkou vesnicí. Jenže v&#160;Itálii žádné vesnice nemají, jenom města.</p>
			<p class="MLP_text ParaOverride-1">Naše usedlost měla prejzové střechy, krčila se ve svahu nad vinicemi a&#160;sady broskvoní. To oblé na obzoru je poklidná hladina moře Ligurského. Od úzké silničky byl pozemek oddělen vysokou cihlovou zdí porostlou červenými a&#160;modrými bugénvileami. Zahrada s&#160;olivami a&#160;ovocnými stromy rozlehlá, mile zpustlá. Chyběl tu jenom lev s&#160;beránkem v&#160;objetí.&#160;– Dům byl patrový, vedle v&#160;menším domečku čekalo na Růženku keramické království s&#160;velkou pecí vytápěnou dřevem a&#160;s&#160;menší elektrickou píckou.</p>
			<p class="MLP_text ParaOverride-1">Zabydlel jsem se v&#160;patře s&#160;výhledem na město a&#160;k&#160;moři, vytáhl papíry, tužky, tuše a&#160;barvičky a&#160;začal kreslit prasátko mezi olivami. Všechno, co jsem nakreslil a&#160;napsal, patřilo nakladatelství Giuseppe Innocenti, Livorno. Určitě se mnou neprohloupili, knížka o&#160;prasátku šla dobře na odbyt, překládala se do všech možných jazyků, a&#160;mně přibývalo peněz, protože jsme utráceli málo, malounko, jenom za chleba, víno a&#160;benzin, také za sýry, chobotničky, zmrzlinu a&#160;vstupné do galerií po celé zemi. Byl to náramný stav ducha i&#160;těla&#160;– nemuseli jsme myslet na peníze, jako by se v&#160;bance samy rodily. Co jsme chtěli, na to jsme měli, a&#160;ještě víc.</p>
			<p class="MLP_text ParaOverride-1">Kreslil a&#160;vymýšlel jsem další příběhy prasátka, ale už ne v&#160;posteli s&#160;Růženkou, už jsem je vymýšlel sám ve svém ateliéru a&#160;pouštěl si k&#160;tomu Mahlera a&#160;Janáčka z&#160;gramofonu. Připadalo mi nutné, abych za tolik peněz odevzdal co nejvíc práce, a&#160;taky jsem chtěl být slavný a&#160;ještě slavnější. Dělalo mi dobře, když mi Giuseppe oznámil, že prasátko s&#160;kníry znají už i&#160;sobi v&#160;Grónsku a&#160;koalové v&#160;Austrálii, že je prodal až do Jižní Koreje.</p>
			<p class="MLP_text ParaOverride-1">Jednoho dne k&#160;nám přijela dvě auta: Giuseppeho solidní mercedes a&#160;nová alfa romeo, bílý kabriolet. Řídil ji neznámý Ital v&#160;bílém obleku, v&#160;košili pařížské modři, s&#160;oranžovou kravatou, chlapík jako z&#160;televize. Vyklubal se z&#160;něj signor Mahuleni, šéf zábavy televizní stanice RATEI&#160;– 3. Růženka si umyla ruce od hlíny, sundala zapatlanou zástěru a&#160;nalila aperitiv. Giuseppe Innocenti si nepřestal mnout ruce, rýhy kolem úst se mu proměnily v&#160;radostné obloučky. Vypili jsme aperitiv a&#160;Růženka nalila další.&#160;– Prasátko se dostalo do televize.</p>
			<p class="MLP_text ParaOverride-1">Giuseppe byl zvědavý, s&#160;čím se umělecky potýká Růženka, a&#160;signora Mahuleniho napadlo, že by se mohl natočit dokument o&#160;práci atraktivní cizinky v&#160;Bolgheri, ale Růženka se vymlouvala, že není ještě s&#160;ničím hotova, a&#160;nemá tedy co ukazovat, snad až někdy jindy, protože teď je zrovna zaseklá a&#160;sama neví, jak z&#160;toho.</p>
			<p class="MLP_text ParaOverride-1">Návštěva odjela v&#160;Giuseppově mercedesu. Zůstal tu po ní klíček a&#160;doklady k&#160;alfě romeo a&#160;alfa romeo jako zpečetění naší dohody o&#160;prodeji prasátka s&#160;kníry do šoubyznysu.&#160;– Vjel jsem s&#160;alfou do garáže, žlutá kačena bude bydlet venku. Pak jsem si vylezl do ateliéru a&#160;tetelil se blahem, jak jsem úžasný. Co mi ještě chybí?&#160;– Děťátko!</p>
			<p class="MLP_text ParaOverride-1">Růženka! Zděsil jsem se, Mňau. Vždyť já jsem zapomněl na Růženku, na svou ženu a&#160;dobrou vílu. Bez ní bych byl vojínem v&#160;záloze, zaměstnancem řetězárny ve Spáleném, opíjel bych se u&#160;Švarné šenkýřky březovými košťaty a&#160;rumem tuzemákem. Opíjím se tu samoslávou v&#160;patře a&#160;Růženku jsem nechal dole v&#160;hrnčírně. Chodím kolem ní, trousím rozumy o&#160;svém díle, z&#160;vášnivých objetí zbyla poklidná manželská soulož. Je mi s&#160;ní dobře, plaveme spolu v&#160;moři a&#160;nakupujeme, smějeme se na sebe, jezdíme na výlety, zpíváme pod palmami Co to tam šupoce za tú stodolú… A&#160;přitom na ni vůbec nemyslím. Beru ji jako samozřejmost, jako by byla můj majetek. Co je moje, to mi nikdo nevezme.&#160;– Seběhl jsem ze schodů a&#160;vtrhl za Růženkou do dílny.</p>
			<p class="MLP_text ParaOverride-1">Seděla u&#160;otevřené pece, z&#160;třísek na podpal si v&#160;ní udělala malý ohýnek. Přikládala třísky, hleděla do plamenů a&#160;zpívala si táhlou cikánskou písničku. Na hrnčířském kruhu stál trpaslík v&#160;nadživotní velikosti, kolorovaný, v&#160;hnědých kalhotách a&#160;žluté jupce, se zelenou zástěrou a&#160;červenou čepičkou, pohled upřený do zdi.</p>
			<p class="MLP_text ParaOverride-1">Ten trpaslík měl moji tvář.</p>
		</div>
</body>
</html>