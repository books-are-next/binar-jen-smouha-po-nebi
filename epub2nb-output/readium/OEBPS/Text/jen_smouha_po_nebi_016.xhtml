<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>jen_smouha_po_nebi-11</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="jen_smouha_po_nebi-11" xml:lang="cs-CZ">
		<div class="Z-kladn--textový-r-meček">
			<p id="_idParaDest-10" class="MLP_uroven2_kapitola ParaOverride-1">X</p>
			<p class="MLP_text_bez1radku ParaOverride-1">Místní rozhlas v<a id="_idTextAnchor009"></a>e Spáleném přečkal čas nesvobody a&#160;jako potřebná instituce se dočkal dnešních dnů. A&#160;s&#160;ním také oblíbená píseň čiperného Klápštěte Co to tam šupoce za tú stodolú. Frantík obcházející zahrádku upadl v&#160;zapomnění. Místní rozhlas doznal technických změn, ampliony jsou menší, už tolik nechraptí, jsou výkonnější. Nejraději bych popadl flintu a&#160;tlampač sestřelil. Nemám flintu a&#160;bidlem tak vysoko nedosáhnu.</p>
			<p class="MLP_text ParaOverride-1">V&#160;době siesty zašupocú koně a&#160;vrzavý hlas pověřené úřednice odrecituje významné zpravodajství. Ohlašuje příjezd celostátního tajtrlíka, který se uchází o&#160;přízeň voličů. Všichni jsme mu, i&#160;Pepek Vyskoč s&#160;volebním hlasem, dobří dost. Tajtrlík si vzal do hlavy, že volby vyhraje, aby se mohl i&#160;v&#160;dalším volebním období naparovat v&#160;audině, řítit se po dálnici&#160;D1 a blikat majáčkem, aby mu Pepci Vyskočové uskočili z&#160;cesty a&#160;hleděli na něj ze škarpy. Zkoušel jsem to šutrem, ale netrefil. Budu si muset opatřit flintu a&#160;nejbližší tlampač ustřelit.</p>
			<p class="MLP_text ParaOverride-1">Konečně jsem našel tesaře ochotného podle návrhu architekta Poštovny stlouct moji věž. Jmenuje se Helebrant a&#160;pije víc, než jsem pil já, když jsem pil. Ale jaképak moralizování! Pij si, tesaři, pij, když ti to jde k&#160;duhu. Jen se neupij.</p>
			<p class="MLP_text_bez1radku_-12-0- ParaOverride-1">Některé sny se vracejí v&#160;obměnách. Opět jsem si vykračoval po pláži a&#160;táhl za sebou bambusový stvol, vlekl za sebou čáru rytou do písku.&#160;– Kde se tu vzaly kachny březňačky? Přežrané a&#160;chamtivé přešlapovaly placatýma nohama po mé čáře, ťápaly v&#160;písku s&#160;tupou ignorancí tvora posedlého chlípností. Sedm kačerů s&#160;vyblýskanými hlavami se naparovalo před jedinou šedivou, ucachtanou samicí. Blaženě si pokvakovala polichocena takovým zájmem, všech sedm ji chtělo pojmout! Ťapala oranžovými vesly po mé čáře a&#160;nápadníci s&#160;ní. Už už by na ni vhupli, jenže se nedokázali domluvit na pořadí, a&#160;tak rozpačitě přešlapovali po mojí snové čáře. Kvákali vzrušeně, překřikovali se, jako by ten nejhlasitější byl také nejlepší. Mne vůbec nebrali na vědomí. Rozzuřilo mě to, začal jsem je mlátit bambusem. Nechápali, co se děje. Ani je nenapadlo, že by mohli utéct. Jenom se tupě usmívali těmi placatými zobáky. Bil jsem je, zběsile mlátil, až jsem ubil všechny i&#160;s&#160;tou dychtivou kačenou.</p>
			<p class="MLP_text ParaOverride-1">Probudil jsem se, Mňau, zpocený a&#160;rozladěný. Jako vrah.</p>
			<p class="MLP_text_bez1radku_-12-0- ParaOverride-1">Jak já jsem se těšíval do práce! Tenkrát, před léty, za Růženkou do řetězárny. Cosi mi kvasilo v&#160;hrudním koši, lechtalo pod žebry, ťukalo na prsní kost, dralo se ven. Bál jsem se, že by mě to mohlo přesáhnout. Bál jsem se, a&#160;nevěděl pořádně čeho: Růženky, anebo sebe? Čert mi ji byl dlužen, Růženku.</p>
			<p class="MLP_text ParaOverride-1">Zuzička Zarašovská už přebolela. Vždyť to ani žádná bolest nebyla, co bych si počal s&#160;ledovou královnou, s&#160;nedomrlou studenou princeznou… Žil jsem si poklidně smířen se stavem, který nešlo změnit. Všichni jsme byli&#160;– zdá se&#160;– smíření s&#160;daným stavem. Poznali jsme nutnost, a&#160;tak jsme byli svobodni. Žádného z&#160;nás ani nenapadlo překročit vymezený kruh, i&#160;když byl už dávno jenom pomyslný. Rodinou mi bylo těch pár lidí, s&#160;nimiž jsem sdílel společný osud. Moje skutečná rodina byla jako vzpomínka na přečtenou knížku. Zapadla za gauč v&#160;dětském pokoji, k&#160;hromádce vyschlých ohryzků po jablkách schřoupaných zaujatým čtenářem. Přečtená spočívá v&#160;prachu, kterého přibývá. Jako bych neměl otce, matku ani sestřičku, jako bych z&#160;hrušky spadl rovnou sem.</p>
			<p class="MLP_text ParaOverride-1">Pobývali jsme ve výzdobně s&#160;Růženkou sami dva. Já jsem byl vedoucí propagace a&#160;Růženka pracovnice propagace; nepropagovali jsme řetězy, nýbrž světový mír a&#160;přátelství mezi národy. Malovali jsme srpy a&#160;kladiva, rudé hvězdy všech velikostí, od malých hvězdiček po hvězdiska v&#160;nadživotní velikosti a&#160;červené karafiáty, devatero lučních květů a&#160;nápisy a&#160;nápisy a&#160;nápisy:</p>
			<p class="MLP_verse_-12-12- ParaOverride-1">AŤ ŽIJE MÍR<br/>MÍR MÍR NETOPÝR<br/>ASI NA VĚČNÉ ČASY<br/>DAVAJ ČASY<br/>VČASY SKLIĎTE KLASY<br/>KUKUŘICE&#160;– VÍCE PÍCE PŘI MUZICE<br/>ANI ZRNO NAZDAR, REPUBLICE NAZMAR<br/>NAZMÁÁÁR!</p>
			<p class="MLP_text_bez1radku ParaOverride-1">a jiné. Nápisy pak po řetězárně i&#160;na vhodných místech Spáleného instalovali a&#160;odhalovali dělníci z&#160;údržby. Unaveni vyčerpávající prací, pocákaní barvami sedávali jsme pak s&#160;Růženkou na stole pocákaném barvami, komíhali nohama, kouřili partyzánky, plivali na podlahu, klábosili nebo mlčeli a&#160;bylo nám spolu hej. Mně určitě hej bylo, bylo-li hej taky Růžence, to nemohu tvrdit s&#160;jistotou, jako nemůžeme o&#160;někom jiném s&#160;jistotou tvrdit nic. Vypadalo to tak, že i&#160;Růžence by mohlo být se mnou ve výzdobně hej, jenže do Růženky nikdo nevleze. A&#160;jak mi bylo hej, při pomyšlení na to, že Růžence třeba hej není, zvolna mi hej přestávalo být, až jsem se propadl do pochybností a&#160;do bezradnosti, co s&#160;Růženkou, co se sebou, co s&#160;útrobami bušícími zevnitř na žebra a&#160;hrudní kost.</p>
			<p class="MLP_text ParaOverride-1">NAZMAR, NAZMAR, NAZMÁREK, KLANÍ SE VÁM KAŠPÁREK.</p>
			<p class="MLP_text_bez1radku_-12-0- ParaOverride-1">Pan Frost měl smůlu. Kdyby… To se nám to říká, kdyby! Teď. Jenže když na pana Frosta smůla číhala, žádné kdyby nablízku nebylo. Byl tam pan Frost a&#160;jeho smůla. A&#160;zdá se, že to na něj bylo ušito, a&#160;i&#160;kdyby kdyby zafungovalo, smůla by se dostavila jindy. Co se má stát, to se stane. Když se smůla vynořila, bylo už pozdě. Pozdě bycha honit… Víme, že si pan Frost s&#160;panem Rausem vyměnili se souhlasem tajemníka Klápštěte zaměstnání, která jim Zdenko Klápště původně přidělil. Víme tedy, že pan Raus pracuje v&#160;obchodním oddělení národního podniku Řetězárna a&#160;pan Frost v&#160;Divadle pracujících Zdeňka Nejedlého fidlá na violu v&#160;operách, baletech i&#160;operetách. Divadlo, které se kdysi jmenovalo Deutsches Theater, později Divadlo, bylo přejmenováno na Divadlo pracujících Zdeňka Nejedlého proto, že s&#160;přílivem pracujícího lidu do Spáleného po jeho historickém vítězství nad buržoazií bylo pracujícímu lidu umožněno trávit večery při ušlechtilých kulturních zážitcích v&#160;divadle. Proto pracujících. A&#160;proč Zdeňka Nejedlého? Protože soudruh profesor Zdeněk Nejedlý si to zasloužil: byl vynálezcem Boženy Němcové, Aloise Jiráska, husitství a&#160;Bedřicha Smetany, pokladů veskrze národních. Co bychom si bez nich počali? Tak proto. Zdeněk Nejedlý byl také ministrem kultury a&#160;byla po něm pojmenována spousta jiných divadel a&#160;kulturních zařízení, aby se zaryl do paměti národa a&#160;už v&#160;ní zůstal zarytý na věčné časy. Bez něj bychom nebyli kulturní národ, ale banda pobudů uprostřed Evropy.</p>
			<p class="MLP_text ParaOverride-1">Toho večera, kdy se dostavila smůla, fidlal pan Frost na violu v&#160;operetě nositele Řádu práce a&#160;laureáta Státní ceny Rudolfa Kubína Děvčátko z&#160;kolonie. Kdyby šel z&#160;divadla rovnou domů ke Švarné šenkýřce a&#160;dal si dole v&#160;šenku pár spálenských desítek nazývaných pro nezaměnitelně nahořklou chuť březová košťata… Jenže zase to kdyby! Pan Frost s&#160;partou houslistů, cellistů, trombonistů a&#160;s&#160;harfenicí zašli na plzeň do Dělnického domu (v Brennstadtu se hospoda jmenovala Zum Sieg). Domů se vracel po půlnoci sám, s&#160;naplněnou měchuřinou a&#160;hlavou plnou lehoučkých melodií. Ten Rudolf Kubín má něco do sebe…</p>
			<p class="MLP_text ParaOverride-1">Pan Frost měl spočteno a&#160;empiricky vyzkoušeno, že dojde do Parku osvoboditelů a&#160;tam u&#160;kmene jinanu, chráněn pámelníkovou houštinou, skryt před zraky nepravděpodobného popůlnočního chodce, aniž by budil pohoršení&#160;– na tom panu Frostovi velice záleželo&#160;–, učiní zadost přirozenu. Dnes mu výpočet nevyšel, neúnosnost přepínání se dostavila pod novým sousoším s&#160;názvem Sbratření od akademického sochaře Karla Pokorného z&#160;hlavního města. Voják osvoboditel se horoucně, bez erotického podtextu, objímá s&#160;osvobozeným civilistou, pravděpodobně s&#160;dělníkem. Potřeba byla neodkladná a&#160;stín objímajících se chlapíků dostatečně temný. Pan Frost nezaváhal. Zaposlouchán do úlevného zurčení uslyšel za zády známý dialekt z&#160;Katerajnu.</p>
			<p class="MLP_text ParaOverride-1">„Le, Bydžovsky, něni ten ožralec stary Frost ožraly jak kryka?“</p>
			<p class="MLP_text ParaOverride-1">„Ten, co hral v&#160;Orienče na harmonyku, Kvitko?“</p>
			<p class="MLP_text ParaOverride-1">„A&#160;na husle, Bydžovsky. Ten stary Frost, co něumi po česky!“</p>
			<p class="MLP_text ParaOverride-1">„Co tu robi ten stary pryk?“</p>
			<p class="MLP_text ParaOverride-1">„Un tu chčije na Zbratřeni jak Fuksa od Černej Maryky.“</p>
			<p class="MLP_text ParaOverride-1">„Něchamy to tak, Kvitko?“</p>
			<p class="MLP_text ParaOverride-1">„Ni, Bydžovsky. My to tak němožemy něchač!“</p>
			<p class="MLP_text ParaOverride-1">„Co s&#160;nim zrobime, Kvitko?“</p>
			<p class="MLP_text ParaOverride-1">„Zoptame se ho, eli už se naučil po česky…“</p>
			<p class="MLP_text ParaOverride-1">„J-jo,“ řekl pan Frost, s&#160;poklopcem už zapnutým.</p>
			<p class="MLP_text ParaOverride-1">„Řekni au, cype!“ poručil Bydžovský a&#160;Kvitko dal panu Frostovi ránu pěstí do nosu.</p>
			<p class="MLP_text ParaOverride-1">„Au,“ řekl pan Frost.</p>
			<p class="MLP_text ParaOverride-1">„Umi!“ zaradovali se oba spravedliví.</p>
			<p class="MLP_text ParaOverride-1">Pan Frost očekával, že bude následovat několik dalších úderů a&#160;pak přijde o&#160;violu, jako přišel kdysi o&#160;housle. Viola není jeho, vyfasoval ji z&#160;fundusu divadelního orchestru. Jenže jak zdůvodní dirigentovi, že nemá na co hrát? Nic vysvětlovat nemusel. Noční chodci mu zkroutili ruce za záda a&#160;zacvakli do želízek. Futrál s&#160;violou popadl Kvitko a&#160;nesl ho, jako by to byla aktovka se svačinou, až na stanici Sboru národní bezpečnosti. Po několika dnech byl nástroj v&#160;pořádku vrácen Divadlu pracujících Zdeňka Nejedlého. Pana Frosta převezli po předběžném výslechu do věznice v&#160;krajském městě. Tam si mohl beztrestně čurat do díry v&#160;rohu cely, kdykoli se mu zamanulo.</p>
			<p class="MLP_text_bez1radku_-12-0- ParaOverride-1">„Nevíš, co je s&#160;Frostem?“ zeptala se mě Klára při večeři U&#160;Švarné šenkýřky. Cpal jsem se klobásou s&#160;hořčicí, zakusoval gumovým rohlíkem od rána a&#160;zapíjel spálenskou desítkou&#160;– březovým pometlem. „Už tři dny se neukázal.“</p>
			<p class="MLP_text ParaOverride-1">„Tři dny, to je moc.“</p>
			<p class="MLP_text ParaOverride-1">Nedojedl jsem, nedopil a&#160;upaloval do divadla. Nic o&#160;Frostovi nevěděli, jeho violu přinesl orgán Sboru národní bezpečnosti. Byla v&#160;pořádku. Běžel jsem na esenbárnu, vyžádali si můj občanský průkaz, opsali si z&#160;něj cosi a&#160;sdělili, že nejsou povinni cokoli sdělovat, ledaže bych podal oznámení o&#160;pohřešovaném. Řekl jsem tedy, že pohřešuji Adalberta Frosta, violistu Divadla pracujících Zdeňka Nejedlého, bytem U&#160;Švarné šenkýřky, náměstí J.&#160;V.&#160;Stalina&#160;3, Spálené. Řekli, že tato osoba není pohřešovaná, protože jim je místo jejího pobytu známo, a&#160;proto mi o&#160;ní žádné informace podávat nebudou. Ledaže bych byl nejbližší příbuzný: syn, dcera, otec, matka, bratr, sestra, manžel, manželka. To bych nebyl.</p>
			<p class="MLP_text ParaOverride-1">Jako slepička v&#160;pohádce o&#160;kohoutkovi s&#160;nožkama nahoře běžel jsem na radnici, ačkoli už byla noc, a&#160;vzbudil Klápště pátým kamínkem do okna. Vystrčil rozcuchanou hlavu a&#160;zavrčel, že si to Frost zavinil sám, neměl obechcávat Sbratření.</p>
			<p class="MLP_text ParaOverride-1">„Komu není rady, tomu není pomoci. Měl se naučit pořádně česky, neměl koktat. A&#160;ty táhni ke všem čertům za Frostem. Jestli si myslíš, že můžeš v&#160;noci tahat tajemníka z&#160;postele, tak to si teda nemysli a&#160;příště si to pořádně rozmysli.“ A&#160;pak ještě dodal, že už nejsem žádná elita, protože to byla jenom taková sranda. Šprým!</p>
			<p class="MLP_text ParaOverride-1">Rozběhl jsem se za panem starostou:</p>
			<p class="MLP_text ParaOverride-1">„Pane starosto, pane profesore, bojím se, bojím, že se mu něco stane!“</p>
			<p class="MLP_text ParaOverride-1">„Něco s&#160;tím uděláme, Toníku,“ řekl pan profesor Zarašovský, když vyslechl mé povídání o&#160;panu Frostovi. „Ráno zavolám panu Poradci.“</p>
		</div>
</body>
</html>