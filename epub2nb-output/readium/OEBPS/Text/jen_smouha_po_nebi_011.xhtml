<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>jen_smouha_po_nebi-6</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="jen_smouha_po_nebi-6" xml:lang="cs-CZ">
		<div class="Z-kladn--textový-r-meček">
			<p id="_idParaDest-5" class="MLP_uroven2_kapitola ParaOverride-1">V</p>
			<p class="MLP_text_bez1radku ParaOverride-1">Taky ti, Mňau, vadí to střílení? Každou sobotu odpoledne spustí kanonádu a&#160;nepřestanou, dokud se nesetmí, dokud dohledí hledím na mušku. Nechci se ztrapňovat zbytečnými protesty, na myslivce je každý krátký, myslivci jsou elita. Na protější straně si pod opravenou kapličkou zřídili střelnici: zpod břehu porostlého trávou vymršťují asfaltové létací talíře a&#160;připravení střelci, nevědouce kdy a&#160;odkud talíř vylítne, číhají na ně s&#160;brokovnicemi odhodláni trefit.&#160;– Kromě toho nastavěli myslivci po celém kraji posedy, krytá stanoviště střelců na kůlech, aby měl každý svůj, aby se nemuseli handrkovat, který z&#160;nich se posadí, kdyby jich několik projevilo zájem posedět v&#160;tutéž chvíli v&#160;tomtéž posedu. Po krkolomném žebříku vylezou do budky, zachumlají se v&#160;dece a&#160;přihnou si z&#160;placaté láhve, aby se jim zbystřil zrak a&#160;zpevnila ruka. Zvířata střílejí z&#160;lásky ke zvířatům, aby jich nebylo příliš, aby ta, která zbudou, měla dostatek potravy a&#160;životního prostoru. Před několika dny přivezli fůru cukrovky a&#160;mláta a&#160;vysypali to pod posedem. Aby přilákali zvířata a&#160;poskytli jim poslední večeři. Pozor na ně, Mňau, mají spadeno i&#160;na kočky!</p>
			<p class="MLP_text_bez1radku_-12-0- ParaOverride-1">Zdenko Klápště se ubytoval na radnici&#160;– do bytu po domovníkovi&#160;– a&#160;vbrzku vyvěsil na stožár v&#160;průčelí státní vlajku. Sám ji ušil na šicím stroji Singer po domovnici. Z&#160;prostěradla ji ukutil, z&#160;červené nacistické vlajky zbavené haknkrajce a&#160;ze svých modrých trenýrek, dvoje byly zapotřebí, sešitých a&#160;přistřižených do klínu. Nic ukázkového, ale státní symbol by v&#160;tom poznal i&#160;poválečný prvňáček. Pachtil se s&#160;tím tři dny, aby bylo jasno, že nejsme žádní nacisti. Ačkoli jsme vylosovaní nepřátelé lidu a&#160;vyvržení přihnanci, neznamená to ještě, že nejsme vlastenci. Honosný nadpis RATHAUS nešlo jen tak odstranit, byl vrytý do omítky technikou sgrafita.</p>
			<p class="MLP_text ParaOverride-1">Ukutěná státní vlajka byla provizorním řešením. Jen aby se v&#160;kapsičce trenýrek neuhnízdili ptáci!</p>
			<p class="MLP_text ParaOverride-1">Co víme o&#160;Zdenko Klápštěti?&#160;– Že ho přihnali zároveň s&#160;námi, v&#160;první várce. Také on byl vylosován a&#160;nevěděl, čím si to vysloužil. Nikdo z&#160;nás si žádné zavinění nepřipouštěl; nikdo z&#160;nás si nebyl vědom, že by se dopustil něčeho špatného. Marně jsme se snažili přijít tomu na kloub. Proč zrovna my, proč já? A&#160;proč Zdenko Klápště? Byli jsme vylosováni… K&#160;čemu potřebují nepřátele?</p>
			<p class="MLP_text ParaOverride-1">Zdenko Klápště, Mňau, byl vrtichvost. Jako vrtichvost se projevil už na seznamovacím večírku v&#160;rasovně. Opili jsme se. Společné opití lidi spojuje, smazává rozdíly stavovské, intelektuální i&#160;mravní, spolupijáky srovnává, činí z&#160;nich bratrstvo. Ošidné bratrstvo z&#160;mokré čtvrti. Také Zdenko Klápště patřil k&#160;bratrstvu, nezbylo než přivřít oči nad jeho chvostem vrtěním. Jsou i&#160;horší věci…</p>
			<p class="MLP_text ParaOverride-1">Klápště našel na radnici šedivý pracovní plášť s&#160;velkými knof­líky, z&#160;nichž druhý shora visel na niti a&#160;hrozil utržením. Velmi se podobal plášti, který už měl na sobě, také s&#160;natrženou kapsou, byl však zachovalejší. Plný radosti se ho Klápště zmocnil, roztočil šicí stroj a&#160;opravil kapsu, pevně přišil knoflík, vypral plášť v&#160;mydlinkové vodě, vymáchal a&#160;netrpělivě čekal, až uschne. Do kapsičky na hruď zasunul viditelně plnicí pero a&#160;všechny patentní tužky nalezené v&#160;kanceláři přednosty úřadu. Nebylo to Klápště původně školníkem? Umím si ho představit, Mňau, jak ve tři čtvrtě na osm odemyká hlavní dveře, tyčí se nad schody a&#160;péruje žáčky, aby si řádně čistili podešve. Vrtichvost s&#160;duší domovníka a&#160;s&#160;utajovanými ambicemi.</p>
			<p class="MLP_text_bez1radku_-12-0- ParaOverride-1">Po obědě jsem si vlezl do indiánské hamaky v&#160;domnění, že budu pracovat vleže a&#160;moje myšlenky budou pestré. Po chvíli jsem usnul, zdálo se mi o&#160;létání:</p>
			<p class="MLP_text ParaOverride-1">Šlo to jak po másle. Najednou jsem byl ve vzduchu, nic pod nohama. Mávl jsem rukama, šlo to samo od sebe. Že jsem to neobjevil už dávno? Doletěl jsem nad Slavkov, nad zámek a&#160;řepková pole, nad bojiště. Proti mně vyrazil mrtvý kůň, třmeny mu povlávaly podél boků, nozdry se dmuly, podkovy blýskaly. Když mě dostihl, vypoulil oční důlky a&#160;chtěl mrkvičku. Kde bych vzal ve snu mrkvičku? Cpal mi pysky do kapsy, a&#160;když nic nenašel, kopl mě do hlavy a&#160;odcválal do maštale.&#160;– Jako by se ve vzduchu roztrhl pytel s&#160;rozmanitými předměty: moje daňové přiznání, kredenc s&#160;rodinným stříbrem, taky tu poletovalo několik výkřiků: Chyťte ho! Nechte ho! Pusťte ho! Do toho!&#160;– Svištěla si tu čepice Karla Moudrého, červená s&#160;kšiltem, za ní šest husitů s&#160;cepy a&#160;jeden se sudlicí, sotva jsem stačil ucuknout. Za nimi králíkárna s&#160;dvanácti angoráky, kotva lodi Píďalka, dudák v&#160;sukénce… Chroupal jsem třešně srdcovky, ale neměly žádnou chuť, cvrnkal peckami do předmětů kolem: do čepice, kredence, dudáka, daňového přiznání, do husitů atd. Předměty vybuchovaly BUM!&#160;BUMBUM!&#160;BUMBUMBUM! a&#160;trosky z&#160;nich padaly na bojiště. Také já jsem vybuchl BUM! a&#160;rozsypal se do hamaky.&#160;– Odpolední spánek, Mňau, nestojí za nic.</p>
			<p class="MLP_text_bez1radku_-12-0- ParaOverride-1">Nastaly mrazy holomrazy, žádný sníh, nízko nad obzorem se ploužilo unavené slunce a&#160;dělalo z&#160;lidí natáhlé stíny. Ptáci umrzali v&#160;letu: nejdřív jim zamrzl hlásek, pak zmrzl naráz celý pták. Ti, kteří zmrzli s&#160;roztaženými křídly, přistávali nehlučně klouzavým letem. Ti, kteří měli v&#160;okamžiku zmrznutí připaženo, padali jako důkaz přitažlivosti. Zlatí kapři plavali v&#160;kašně naplacato, s&#160;boky vodorovně se zamrzlou hladinou, protože vrstva ledu nad nimi spotřebovala většinu vody a&#160;bránila jim v&#160;přirozeném pohybu. Museli si připadat jako havíři v&#160;nízké sloji.</p>
			<p class="MLP_text ParaOverride-1">Prohledali jsme truhly, skříně a&#160;šatníky, oblékli se do zimního šatstva po vyhnancích a&#160;zatopili v&#160;kamnech. Také Zdenko Klápště si oblékl přes pracovní plášť ukořistěnou sobolí šubu a&#160;zatopil na radnici, v&#160;bytě po domovníkovi. Starostu jsme ve Spáleném neměli. Nezvolili jsme si ho, protože jsme žádného starostu nepotřebovali. Klápštěti to bylo líto, moc rád by starostu na radnici měl, muže moudrého a&#160;rozšafného, který by svolával městskou radu a&#160;nechával hlasovat o&#160;tom, co vymyslel: o&#160;vodovodním řadu, mateřské škole, jeslích a&#160;klouzačce pro děti, o&#160;daních ze psů, koček a&#160;komínů, nařizoval by soupis drobného domácího zvířectva a&#160;organizoval kulturní akce, přednášky a&#160;tancovačky. Starosta by měl pod kontrolou činnost spolků: hasičů, včelařů, tělovýchovných jednot, zkrášlovacího spolku a&#160;klubu důchodců. Starosta by se také postaral o&#160;dostavbu před válkou rozestavěného a&#160;za války ani po válce nedostavěného krematoria. O&#160;veškerý veřejný život ve Spáleném by se měl starosta starat a&#160;o&#160;starostu by se staral Klápště: špicoval by mu tužky, vybubnovával zprávy, opatření a&#160;nařízení, připomínal občanům ba i&#160;starostovi povinnosti, svolával schůze a&#160;zvelebovací brigády, razítkoval úřednosti. Kdykoli jsme byli pohromadě, znovu a&#160;znovu úpěnlivě usiloval o&#160;zřízení starostenství. Nic bych za to nedal, Mňau, že ten Klápště v&#160;skrytu duše doufal, že by mohl být eventuálně starostou právě on, když to nikdo nechce. Vždyť se o&#160;všechno tak stará, vždyť také o&#160;to se stará, abychom se postarali o&#160;starostu.</p>
			<p class="MLP_text ParaOverride-1">„Běž s&#160;tím do háje, ty jedno Klápště nekonečné,“ říkal mu pokaž­dé, když s&#160;tím přišel, pan Raus. „Je nás tu pět a&#160;půl, nač by nám byl starosta!“</p>
			<p class="MLP_text ParaOverride-1">„Já navrhuji pana profesora Zarašovského, doktora věd,“ nedal se odbýt Klápště, zaštiťuje se nezpochybnitelnou autoritou nejslavnějšího přihnance.&#160;– A&#160;já si, Mňau, nemyslím, že by pan profesor Zarašovský, kdybychom se k&#160;volbě starosty odhodlali, nebyl zvolen. Ani si nemyslím, že by v&#160;tom případě funkci nevzal. Byl zvyklý přijímat různé pocty, doktoráty honoris causa, symbolické klíče od městských bran a&#160;všelijaká čestná předsednictví, z&#160;nichž mu neplynuly žádné povinnosti, ani povinnost platit příspěvky, zato však byl oprávněn mít diplom v&#160;rouře nebo na zdi v&#160;salonu, nosit hranatý klobouk a&#160;stužku v&#160;knoflíkové dírce, aniž by ho to k&#160;čemukoli zavazovalo. Pan profesor Zarašovský si vždycky hleděl jen vlaštovek při pozdněletním předletovém shlukování. Tímto způsobem by se vší pravděpodobností přijal i&#160;starostenský úřad ve Spáleném. Aniž by si toho vůbec všiml. Jenže kdo by pak starostoval? No, kdopak asi…</p>
			<p class="MLP_text ParaOverride-1">„Nech toho, Klápště, a&#160;přilož!“ řekla mu Klára Clarissima, když toho nechtěl nechat ani v&#160;zimě a&#160;snášel fůru argumentů, proč by jejich společenství mělo mít starostu.</p>
			<p class="MLP_text_-0-12- ParaOverride-1">„Pojďme raději bruslit,“ navrhla Soňa Mucišková, naváděná k&#160;tomu dcerkou Věrkou. „Takový krásný led se vytvořil a&#160;vy tu o&#160;starostovi nanic…“&#160;– Nebyl to špatný nápad, led není vždycky a&#160;bruslit se dá jenom, je-li led.</p>
			<p class="MLP_verse_-0-12- ParaOverride-1">„Je-li led,<br/>jde se bruslit hned!“</p>
			<p class="MLP_text_bez1radku ParaOverride-1">zarýmoval Miloš Muciška. Nemohl jinak. Je-li někdo básník, musí rýmovat.</p>
			<p class="MLP_text ParaOverride-1">Po vyhnancích zbylo pro nás přihnance ve Spáleném taky kluziště. Ještě to nebyl zimní stadion s&#160;umělým ledem a&#160;střechou nad hlavou, byla to rozsáhlá mělká vodní nádrž obdélníkového tvaru a&#160;přízemní budova se zařízeními nutnými k&#160;provozování všelijakých povyražení na ledě: s&#160;půjčovnou bruslí a&#160;saní vhodných k&#160;převážení dam po ledové ploše, s&#160;brusírnou bruslí, občerstvovnou, klubovnou s&#160;krbem, byly tu převlékárny pro muže, převlékárny pro ženy a&#160;technické zázemí: lopaty a&#160;odhrnovadla sněhu, lajnovadla a&#160;také branky pro případné hráče ledního hokeje, hole a&#160;touše.</p>
			<p class="MLP_text ParaOverride-1">Také pokladna byla součástí areálu, hned u&#160;vchodu, nikdo ji nemohl minout. Byla označena cedulí KASSA nad zašupovacím proskleným okýnkem. Za odšoupnutým okýnkem seděl Zdenko Klápště nade dvěma kotouči trhatelných vstupenek německy potištěných: pro děti žluté, pro dospělé vínově červené. Jenže Klápště si to popletl&#160;– nebo to udělal schválně, aby nebyl podezříván, že umí německy&#160;– a&#160;dával dětské lístky dospělým: Věrce Muciškové, jedinému dítěti mezi námi, prodal za polovic lístek pro dospělé. Vzhledem k&#160;tomu, že jsme ve Spáleném nezavedli peníze&#160;– pěstovali jsme neregulovaný výměnný obchod: ty mně to, já ti ono&#160;–, požadoval za vstupenku knoflíky: dítě jeden, dospělý dva knoflíky libovolné velikosti, tvaru, barvy i&#160;materiálu. Přistoupili jsme na hru, připadlo nám to docela zábavné. Knoflíků bylo všude dost, mohli jsme je odřezávat z&#160;nenošeného šatstva a&#160;byli jsme všichni boháči.</p>
			<p class="MLP_text ParaOverride-1">Pana Rause zaujala brusírna bruslí. Bruska byla speciální, s&#160;úzkým brusným kotoučem, a&#160;kdyby do Spáleného dodávali elektrický proud, nic by broušení nestálo v&#160;cestě. Pan Raus věděl, že je třeba na spodní části brusle vybrousit podélný žlábek, aby dobře bruslila. Jenže jsme byli bez proudu. Pan Raus už sice kutil na malé vodní elektrárně, generátor měl hotový, už se pracovalo na náhonu, jenže do toho uhodily mrazy. Vladislávek se musel chopit kliky, brousilo se ručně. Šlo mu to od ruky a&#160;dělalo mu radost, jak od broušené brusle srší jiskry. Chtěl si jich nachytat do náruče, pustil kliku a&#160;ta ho praštila pod zuby, divže mu nepřerazila čelist, ale nesl to statečně, smál se, jenže trochu nakřivo.</p>
			<p class="MLP_text ParaOverride-1">Největším překvapením byl básník Muciška v&#160;černých kalhotách s&#160;puky a&#160;ve svetru s&#160;norským vzorem. Kdo by to byl do knihkupce řekl, že umí kroužit osmičky a&#160;vytáčet se v&#160;piruetách! Hned zkraje mi bylo divné, proč si tak dlouho a&#160;pečlivě zkouší brusle se zoubky na špičkách, zatímco ostatní mužové včetně Vladislávka i&#160;pana profesora Zarašovského sahali po kanadách. Hleděli jsme na něj v&#160;němém úžasu nad tím, co předváděl. Dokonce i&#160;jeho žena Soňa jako by nemohla uvěřit vlastním očím. Dceruška Věrka vyndala ruce z&#160;králičího rukávníku a&#160;nadšeně tatínkovi zatleskala, pes Dulina vzrušeně poštěkával. Pan Frost postával na břehu a&#160;hrál na akordeon Ravelovo Bolero v&#160;rukavicích s&#160;ustřiženými konečky pro prsty. Knihkupcův krasobruslařský výkon ho strhl natolik, že spustil populární Chačaturjanův Šavlový tanec. Ale ani takto zběsilá hudba nevyvedla Miloše Mucišku z&#160;míry. Odvedl výkon hodný okresního přeborníka.</p>
			<p class="MLP_text ParaOverride-1">Pes tomu nemohl uvěřit; pohyby, které prováděl jeho až dosud uměřený pán, ho zaskočily. Tady je třeba zakročit. Navýsost vzrušený vběhl na ledovou plochu a&#160;se zuřivým štěkotem se hnal po krasobruslících nohou. Pan Frost se zarazil uprostřed nedohraného taktu. Tohle nedopadne dobře! Všichni jsme ztuhli v&#160;očekávání pádu a&#160;rozervaných kalhot. Pan Frost však mohl pokračovat, Muciška psí útok vkomponoval do své exhibice a&#160;nohavice rozsápány nebyly. Zesměšněný pes stáhl ocas mezi nohy a&#160;ledovou plochu opustil s&#160;žalostným kvílením. Nezbylo mu než přiznat porážku.</p>
			<p class="MLP_text ParaOverride-1">Překvapení nebrala konce. Když na led vplula Zuzička, pan Frost zkameněl s&#160;harmonikou roztaženou od východu k&#160;západu a&#160;nedokázal ji doklapnout. Ústa měl otevřená, jako by oči samy nestačily vnímat proměnu, která Zuzičku postihla. Měla na sobě bleděmodrý bruslařský kostýmek lemovaný sobolem po choti bývalého majitele řetězárny, moc jí to slušelo. Jenže proměna spočívala především ve výrazu tváře a&#160;v&#160;držení těla. Jako by princ Jiřík splnil poslední úkol, černokněžníkovi pukla na břiše poslední obruč a&#160;panna vysvobozená ze zakletí ožila. Ani stopa po skleslosti, na zruměněné tváři se objevil zářivý úsměv tanečnice z&#160;lední revue Holiday on Ice. Taky jsem se, Mňau, přistihl, že mám hubu dokořán. Chvíli stála bez pohnutí a&#160;jen tak zbůhdarma zářila, pak se sklonila k&#160;ledu a&#160;sáhla na něj odborným pohybem.</p>
			<p class="MLP_text ParaOverride-1">„Prima led,“ řekla spokojeně.</p>
			<p class="MLP_text ParaOverride-1">„Ona muví!“ zajásal Vladislávek a&#160;rozřehtal se víc než kdykoli jindy.</p>
			<p class="MLP_text ParaOverride-1">Pak začala bruslit. Šlo jí to stejně dobře jako Muciškovi. Je pravda, že do některých figur, které příležitostný básník zvládal hravě, se raději nepouštěla, zato její zjev byl oslnivý, sálala z&#160;ní radost. Zpočátku to byly pohyby rekonvalescenta, kterého po vleklé nemoci propustili z&#160;trudných nemocničních prostor, její pohyby však nabývaly na ladnosti. Přestože občas klopýtla, jednou dokonce upadla, nedala na sobě znát rozmrzelost, rychle se zvedla a&#160;v&#160;krasojízdě pokračovala s&#160;úsměvem.</p>
			<p class="MLP_text ParaOverride-1">Pan Frost se vzpamatoval a&#160;spustil La palomu. Miloš Muciška se Zuzičce uklonil, až bambulou pletené čepice zametl led před jejíma nohama. Krasobruslili spolu La palomu a&#160;my ostatní jsme přihlíželi jako u&#160;vytržení, něco takového se vidí jenom zřídkakdy.&#160;– Když pan Frost spustil tango argentino, začal tanec Zuzičky s&#160;Muciškou ztrácet na holubičí nevinnosti a&#160;nabýval zprvu nenápadných, vzápětí stále zřejmějších erotických náznaků, vzrušená hudba a&#160;vzrušený tanec se přenesly na přihlížející; na tvářích se nám objevily slastné úsměvy, jako bychom si listovali v&#160;nemravném časopisu. Soňa Mucišková popadla malou Věrku za rukávník a&#160;odvlekla ji na opačný konec kluziště; v&#160;odlehlém rohu cvičily spolu osmičky a&#160;jízdu pozpátku. Pes Dulina jako by tušil cosi osudového, dal se do žalostného vytí.</p>
			<p class="MLP_text ParaOverride-1">Kdo to způsobil? Pan Frost svým argentinským tangem, nebo se na Slunci objevily nevyzpytatelné skvrny? Z&#160;dosud ledové Zuzičky sálalo teď vedro jak při lesním požáru, jako při odpichu vysoké pece v&#160;železárnách. Pevný led nám začal měknout pod nohama. Také Miloš Muciška se rozžhavil, a&#160;kdyby ho polili vodou, zasyčelo by to a&#160;vytvořil by se oblak páry.</p>
			<p class="MLP_text ParaOverride-1">„Opusťte ledovou plochu!“ zvolal profesor Zarašovský mohutným hlasem. „Rychle! Honem, než se prolomí led!“&#160;– Volání pana profesora bylo tak přesvědčivé, že jsme rázem procitli z&#160;okouzlení a&#160;dali se do pohybu. Bylo znát, že s&#160;ledem se děje cosi nebezpečného. První byl na břehu pes; zběsilým štěkotem nás povzbuzoval k&#160;většímu chvatu. Soňa s&#160;Věrkou už přicházely po pevné zemi, tupily si brusle na škvárovém chodníku.</p>
			<p class="MLP_text ParaOverride-1">Oba krasobruslaři profesorovo volání neslyšeli, přestože mu byli nablízku, ani štěkot psa s&#160;nimi nepohnul. Dulina pobíhal zmateně po břehu a&#160;naléhavé štěkal, štěkot mu chvílemi ujížděl do fistulky. Pan Frost skončil s&#160;hraním, harmoniku uložil do kufru, ale rozžhavený Muciška se žhnoucí Zuzičkou tančili dál tango argentino na měknoucím ledě, byli očarováni a&#160;nemohli jinak. Tiskli se k&#160;sobě před našima očima, brusle zařezané v&#160;ledu, už nebruslili, stáli tu jako milenci uprostřed louže.</p>
			<p class="MLP_text ParaOverride-1">„Zuzičko! Nech toho!“ volal profesor Zarašovský na dceru. „Pojď na břeh, než se propadnete!“</p>
			<p class="MLP_text ParaOverride-1">„Miloši! Co to děláš!“ volala Soňa Mucišková. „Zbláznil ses?“</p>
			<p class="MLP_text ParaOverride-1">„Táto! Táto, tatínku! Vždyť se nám utopíš!“ volala Věrka Muciš­ková.</p>
			<p class="MLP_text ParaOverride-1">Bruslaři stáli v&#160;objetí bez pohybu. Žádný z&#160;přihlížejících nebyl s&#160;to něco podniknout. Minuty se vlekly, kaluž se rozšiřovala, brusle se zabořily do rozměklého ledu po šrouby v&#160;podrážkách. Pes Dulina vyštěkl naposledy, přišel o&#160;hlas. Nastalo ticho.</p>
			<p class="MLP_text ParaOverride-1">Řach!</p>
			<p class="MLP_text ParaOverride-1">Voda jim sahala do pasu. Byla studená, zchladila žár, jemuž propadli. Pan Raus vyštrachal odkudsi žebřík, položil ho na led a&#160;pomohl jim ke břehu. Kouzlo pominulo. Promáčení aktéři byli zabaleni do huňatých houní, každý zvlášť, a&#160;odvedeni do tepla. Díra v&#160;ledu začala znovu zamrzat.</p>
			<p class="MLP_text ParaOverride-1">Zuli jsme si brusle a&#160;vrátili je zpátky do regálů. Vladislávek Raus tuze rád kladl ohně a&#160;pečlivě se o&#160;ně staral, pokud neměl na práci něco důležitějšího; zatopil v&#160;krbu bruslařské klubovny a&#160;Klára Clarissima naplnila kotlík červeným vínem se skořicí, hřebíčkem, kyselinou citronovou a&#160;cukrem. Taky tam pro vylepšení přidala krapet rumu tuzemského. Zdenko Klápště se nabídl, že bude svařené víno prodávat po dvanácti knoflících za koflík, pokud dostane z&#160;každého prodaného koflíku provizi tří knoflíků. Přece by neobsluhoval jen tak zadarmo!</p>
			<p class="MLP_text ParaOverride-1">„Tak dva, ať ztratím!“</p>
			<p class="MLP_text ParaOverride-1">„Syp se, Klápště, odtud!“ řekla mu Klára Clarissima a&#160;roznosila kouřící hrnky sama. Soňa Mucišková jí z&#160;lásky k&#160;bližním pomohla. I&#160;na hrabivé Klápště se dostalo, aniž muselo sáhnout do pytlíku s&#160;knoflíky. Pro Věrku se našel čaj z&#160;lipového květu s&#160;ovocným sirupem a&#160;Dulina vzal zavděk vodou z&#160;vodovodního kohoutku.</p>
			<p class="MLP_text ParaOverride-1">Zuzička se choulila v&#160;křesle zabalená do houně a&#160;mezi řasami měla zase jako dříve mráz. Proměna proměny ji vrátila zpátky do zimy, jakou nedokázalo vyhnat ani teplo sálající z&#160;kamen. Rozžhaveného vína s&#160;rumem se nedotkla, opět zamrzla do ledové kry.</p>
			<p class="MLP_text">Už si ani nepamatuju, Mňau, jak ten večer skončil. Myslel jsem si tenkrát, že čím víc toho vypiju, tím to bude lepší. Nemohl jsem totiž unést Zuziččiny proměny. Bylo mi zle, protože jsem záviděl šťastně ženatému básníku Muciškovi propadání se Zuzičkou v&#160;náručí. Protože se mi Zuzička líbila čím dál víc. Ve chvíli, kdy se objevila zářící jak slunko v&#160;bleděmodrém kostýmku se sobolem, zasáhl mne blesk. Zaplavila mě úžasná vlna nadšení, naplnila mi srdce, útroby a&#160;zatemnila mozek. A&#160;protože jsem nemohl Miloši Muciškovi beztrestně uříznout hlavu, lil jsem do sebe nebezpečný nápoj Kláry Clarissimy jako o&#160;závod. Ještě si pamatuju, jak namyšlený knihkupec zabalený v&#160;houni povstal a&#160;z&#160;papírku přečetl povzneseným hlasem s&#160;ochotnickým patosem čerstvě uklohňanou nemravnou rýmovačku, které říkal báseň:</p>
			<p class="MLP_verse_-12-12- ParaOverride-1">„Ze srdce soukám básničku<br/>pro Zarašovských Zuzičku.<br/>S&#160;ní já nejlépe dovedu<br/>krasobrusliti po ledu.<br/>Abyste to věděli,<br/>šlo by to i&#160;v&#160;posteli…“</p>
			<p class="MLP_text ParaOverride-1">Pokaždé, když se v&#160;něm cosi zrodilo, ať to bylo, co to bylo, muselo to ven. Okamžitě. Tvářil se přitom jako páv na zábradlí a&#160;tuze se divil, že mu nikdo nezatleskal. Ani jeho žena mu nezatleskala!</p>
			<p class="MLP_text ParaOverride-1">„Proč brečíš?“ zeptal se jí, když mu přinesla svařené víno s&#160;kapkou rumu rozředěné hořkými slzami. „Vždyť se nic nestalo…“</p>
			<p class="MLP_text ParaOverride-1">„Nestalo?“ zavzlykala Soňa, třískla koflíkem o&#160;stůl, až víno vy­šplíchlo na básníkovu houni, a&#160;přitulila se k&#160;Věrce, která už zhluboka oddechovala schoulená do klubíčka na lavici u&#160;krbu. Dulina se natáhl pod lavicí a&#160;zdálo se mu o&#160;psicích. Pak mi Klára Clarissima přinesla poslední hrnek svého utrejchu.</p>
			<p class="MLP_text ParaOverride-1">„Stalo se ti něco?“ zeptala se mě bůhvíproč.</p>
			<p class="MLP_text ParaOverride-1">„Co by… Nic se mi, kurva, nestalo. Vůbec nic!“</p>
			<p class="MLP_text ParaOverride-1">Pan Frost u&#160;krbu hrál docela potichoučku prostinkou písničku: Winter ade, Scheiden tut weh…</p>
		</div>
</body>
</html>