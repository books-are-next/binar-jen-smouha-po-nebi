<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>jen_smouha_po_nebi-10</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="jen_smouha_po_nebi-10" xml:lang="cs-CZ">
		<div class="Z-kladn--textový-r-meček">
			<p id="_idParaDest-9" class="MLP_uroven2_kapitola ParaOverride-1"><a id="_idTextAnchor008"></a>IX</p>
			<p class="MLP_text_bez1radku ParaOverride-1">Toho tesaře, který by mi postavil věž, abych dohlédl za třetí obzor, jsem nepřemluvil. Asi bych s&#160;ním musel vypít flašku zelené. Copak nepotřebuje peníze? Prý možná, až dodělá kdesi komusi krovy. Pak ale bude zima a&#160;v&#160;zimě zebe sekyra. Chápu, ale kdo mi tu věž postaví? Teď je zrovna léto, Mňau, zrají ostružiny.</p>
			<p class="MLP_text_bez1radku_-12-0- ParaOverride-1">Ve snu o&#160;moři jako by nikdo nebyl, ve snu bývá člověk někdy sám, a&#160;pokud s&#160;ním ještě někdo je, nemusí být zřetelný, kdykoli se může proměnit v&#160;něco jiného, ve svůj opak, v&#160;cokoli. Byla tam čára nakreslená bambusovým stvolem v&#160;písku, umazávaná mořem. Moře tu mělo hlavní úlohu; další role připadla chrobákovi.&#160;– Cosi se mi zdálo, jenže sen vyšuměl, zbyl jenom pocit: moře a&#160;chrobák s&#160;kuličkou. Je to hřejivý pocit, nerad bych o&#160;něj přišel, hýčkám si ho a&#160;napínám mozek, aby vybavil, co se do něj zasulo. Jenže mozek je prevít, místo snu nabízí spekulaci.&#160;– Jeli jsme s&#160;Růženkou v&#160;bílém autě alfa romeo alejí cypřišů&#160;– já jsem řídil. U&#160;kapličky jsme zabočili k&#160;moři, na obecní pláž. Schovali jsme se v&#160;dunách a&#160;slyšeli chřestit oblázky, když se vlna vrací do moře. Dunami se na nás valil chrobák, krunýř se na něm blyštěl, nohy vířily písek a&#160;kusadla cvakala: cvak, cvak, cvakcvak. Telepaticky na mne spustil: „Vrahu! Zavraždils mé děti! Přejels moji kuličku!“ Vyskočil jsem, prokličkoval dunami a&#160;vrhnul se do moře. Ani mě nenapadlo pomyslet na Růženku, nechal jsem ji rozzuřenému chrobákovi napospas. Myslel jsem jenom na sebe a&#160;neomlouvá mě, že to byl jenom sen. Jenom sen…</p>
			<p class="MLP_text ParaOverride-1">Když jsem se probudil a&#160;šmátral kolem dokola, nikoho jsem nenašmátral.</p>
			<p class="MLP_text_bez1radku_-12-0- ParaOverride-1">Všechno už ve Spáleném fungovalo: Věrka Mucišková začala chodit do opravdové školy a&#160;mně odpadly hodiny češtiny, dějepisu a&#160;kreslení. Už tudy projížděly vlaky z&#160;Aše do Čierné pri Čope, kasárna obsadila posádka tankistů, nemocnici lékaři se sestřičkami a&#160;první pacienti, hřiště fotbalisté, divadlo herci a&#160;tak dále, Spálené se začalo chovat jako obyčejné město střední velikosti, skoro jako když bývalo Brennstadtem. Řetězárna začala vyrábět řetězy ve velkém, asi jich bylo potřeba. Nápis VINZ.&#160;TLACH, KETTENFABRIK nahradil nápis ŘETĚZÁRNA, NÁRODNÍ PODNIK. Řetězárna i&#160;s&#160;řetězy, které se v&#160;ní vyrobily, teď patřila národu, Mňau, tedy i&#160;mně a&#160;všem ostatním, taky Zuzičce Zarašovské, prostě všem. Ale zařinčet si svými řetězy jsme nemohli, ani chodit do své fabriky jen tak, závodní stráž by nás hnala! Vlastně Zuzička Zarašovská mohla řinčet, dokonce musela, od šesti do čtrnácti nebo od čtrnácti do dvaadvaceti nebo od dvaadvaceti do šesti, podle toho, jakou měla šichtu, protože jí bylo přiděleno pracovní místo ve výstupní kontrole. Běda řetězu, který by správně nezařinčel!</p>
			<p class="MLP_text ParaOverride-1">Rovněž pošta už byla v&#160;provozu. Hned jsem napsal Ance do sirotčince, kterému se říkalo dětský domov, ale odpověď nepřišla. Zřejmě už ji vypustili do života… Ani maminka z&#160;blázince neodepsala. Na můj dopis odpověděl pověřený pracovník, že se má dobře, nic jí nechybí, bohužel nekomunikuje a&#160;návštěvy nejsou žádoucí. To znamená, že kdybych za ní přijel, do blázince by mě nepustili.&#160;– K&#160;čemu je mi taková pošta!</p>
			<p class="MLP_text ParaOverride-1">Zato pro Zdenko Klápště byla fungující pošta přínosem. Nemusel pokyny vytrubovat místním rozhlasem a&#160;poslouchat naše vytáčky, že jsme neslyšeli, protože foukal vítr a&#160;odnášel jeho slova někam do polí. Takhle nám pošťák doručil obsílku v&#160;obálce s&#160;červeným pruhem proti podpisu, nemohli jsme se vymlouvat. Klápště rovněž s&#160;radostí přivítal zavedení peněz. Je to docela jiný pocit šustit nezpochybnitelnými bankovkami než chrastit knoflíky. Ale když dorazil do spořitelny s&#160;šesti pytli knoflíků a&#160;chtěl za ně koruny, vyhnali ho.</p>
			<p class="MLP_text ParaOverride-1">V&#160;obálce s&#160;červeným pruhem došel přípis, že se mám&#160;– jakožto vylosovaný příslušník elity města&#160;– dostavit na radnici. Včas! Podepsán Klápště Zdenko, placený tajemník města Spáleného. To byla novinka. Nápis RATHAUS byl už překrytý plechovou cedulí s&#160;nápisem RADNICE a&#160;provizorní vlajku z&#160;Klápštěho trenýrek nahradila&#160;– k&#160;nelibosti vrabců hnízdících v&#160;kapsičce&#160;– profesionálně ušitá státní vlajka; k&#160;ní přibyla ještě vlajka rudá, symbolizující krev dělnické třídy prolitou v&#160;bojích za třídní spravedlnost, atribut našich osvoboditelů.</p>
			<p class="MLP_text ParaOverride-1">„Tak, a&#160;na mý slova došlo!“ zahlaholil Klápště vítězně, když jsme se přicourali na radnici v&#160;plném počtu. Měl na sobě tmavomodrý oblek, bílou košili a&#160;rudou kravatu, symbolizující prolitou krev dělnické třídy. „Pošta už funguje, že. Protože kdyby nefungovala, tak byste nepřišli. Pošta je dobrá věc, protože se může posílat, co je potřeba: obsílky, tiskopisy, balíky…“</p>
			<p class="MLP_text ParaOverride-1">„Nech už těch keců, Klápště, a&#160;vyklop, proč jsme tady,“ houkl na něj Muciška. Od té doby, co skončily záplavy a&#160;město se zalidnilo, potloukal se po korze, posedával v&#160;parku na lavičkách a&#160;pokukoval po ženských. Jeho pokusy o&#160;návrat do lůna rodiny byly marné, Soňa mu neotevřela. A&#160;dcerka Věrka? Krev není voda, ta s&#160;ním pár slov prohodila, když se potkali.</p>
			<p class="MLP_text ParaOverride-1">„… nebo dopisy,“ pokračoval Klápště. „Dokonce i&#160;živý zvířata se můžou, třeba kuřata, ale s&#160;dírkama, aby tam šel vzduch, jinak by pochcípaly. Nebo králíci, když chce někdo živý a&#160;nemůže si pro ně doject, protože je to moc daleko nebo nemá na vlak…“</p>
			<p class="MLP_text ParaOverride-1">„Tak už pojďme k&#160;věci, pane Klápště,“ skočil mu do řeči profesor Zarašovský.</p>
			<p class="MLP_text ParaOverride-1">„… nebo na autobus,“ dokončil Klápště myšlenku.</p>
			<p class="MLP_text ParaOverride-1">„Nebo na letadlo,“ neodpustil jsem si. Všichni se na mne vyčítavě podívali a&#160;já jsem se zastyděl. Člověk by se měl ovládat. Taky koček se to týká, Mňau. Nakonec to z&#160;Klápštěte vypadlo: z&#160;ústředí přišel přípis se závažnými závaznými radami. Od samotného pana Poradce. Máme uspořádat volbu starosty a&#160;zvolit profesora Zarašovského, protože je světově proslulým ornitologem sociologem, a&#160;když se vyzná ve vlaštovkách, má předpoklady stát se znamenitým starostou.</p>
			<p class="MLP_text ParaOverride-1">„Placeným tajemníkem starosty je jmenován&#160;– Zdenko Klápště!“ přečetl Zdenko Klápště s&#160;neskrývanou pýchou a&#160;důrazem na slovo placeným. Rozhlédl se kolem a&#160;očekával obdiv. Obdivu se mu nedostalo.</p>
			<p class="MLP_text ParaOverride-1">Volby se konaly v&#160;sobotu. Na závaznou radu pana Poradce zrušil Zdenko Klápště sobotní pracovní povinnost, aby mohli občané splnit povinnost občanskou: dostavit se k&#160;volbám a&#160;zvolit profesora Zarašovského starostou. Dostavili se všichni občané a&#160;starosta Spáleného byl zvolen. Na závaznou radu pana Poradce nebyl zvolen jednohlasně, nýbrž téměř jednohlasně&#160;– z&#160;98,9 procenta. Ne zcela jednomyslně proto, aby v&#160;případě, že by byl nějaký kverulant&#160;– vždycky se nějaký najde&#160;– nevolil, pak nemohl remcat, jak to že jednohlasně, když on přece nevolil. Aby se takovýto kverulant zastyděl, že patří k&#160;zanedbatelné, bezvýznamné menšině. Poradce se řídil ověřenými pravidly a&#160;nezanedbal ani zdánlivé maličkosti.</p>
			<p class="MLP_text ParaOverride-1">Panu profesoru Zarašovskému lichotilo, že byl zvolen tolika hlasy, ale když pak osaměl na radnici s&#160;placeným tajemníkem a&#160;spatřil na stole horu přípisů napsaných nepěkným slohem, zmocnila se ho úzkost. To všechno bude muset přečíst?&#160;– Tohle všechno má vyřídit? Vždyť mu nezbude čas na vědu. Co tomu řeknou vlaštovky?</p>
			<p class="MLP_text ParaOverride-1">„Nemusíte sem vůbec chodit,“ upokojil ho Klápště. „Já už to zařídím. Milerád k&#160;vám pro podpisy doskočím.“</p>
			<p class="MLP_text_bez1radku_-12-0- ParaOverride-1">Na Poradcovu radu byla ve Spáleném zavedena všeobecná pracovní povinnost: Kdo nepracuje, ať nejí! Ale tak doslova to myšleno nebylo, protože by se jistě našel kverulant, který by raději nejedl, než by pracoval. Jenže kdyby nejedl, po čase by umřel. Proto i&#160;takovíto kverulanti museli ve Spáleném do práce. Anebo jako příživníci do vězení, a&#160;ve vězení do práce. Výjimku tvořili děti a&#160;občané staří a&#160;bezmocní. Aby se nikdo nemohl vymlouvat, že pro něj nic kloudného není, byla práce přidělována. Čest práci každé, která dobro plodí… Jaképak vybírání!</p>
			<p class="MLP_text ParaOverride-1">I&#160;dcera pana starosty Zuzička pracovala v&#160;řetězárně. Ani elita města nemohla chodit jen tak od ničeho k&#160;ničemu a&#160;naparovat se, že byla vylosována, a&#160;tím pádem že má vystaráno. To bychom pak nebyli elita, nýbrž elitáři, a&#160;to není pěkné slovo. Všichni jsme byli někam přiděleni, jenže Klápště to dokonale popletl a&#160;pan starosta podepsal. Miloš Muciška byl přidělen do mateřské školy jako ředitelka, pan Raus měl hrát na violu v&#160;divadelním orchestru a&#160;pan Frost byl zařazen jako vedoucí obchodního oddělení řetězárny. Já jsem měl v&#160;propagačním oddělení řetězárny malovat povzbudivá hesla.</p>
			<p class="MLP_text ParaOverride-1">„Co blbneš, Klápště,“ bránil se Muciška, „já jsem vyučenej knihkupec! Co bych pohledával ve školce?“</p>
			<p class="MLP_text ParaOverride-1">„Ale děcko máš, ne, tak vidíš!“</p>
			<p class="MLP_text ParaOverride-1">„Raus má taky děcko a&#160;není ve školce!“</p>
			<p class="MLP_text ParaOverride-1">„Tak dobře, půjdeš do sběrny starýho papíru, to je ke knížkám dost blízko a&#160;republika starej papír potřebuje.“</p>
			<p class="MLP_text ParaOverride-1">Nakonec Klápště připustil výměnu mezi Vladislavem Rausem starším a&#160;panem Frostem. Přeci jen bude pro pana Frosta snadnější přejít z&#160;houslí na violu, než kdyby se všeuměl Raus musel učit prstoklad a&#160;tahání šmytcem podle Ševčíka. Na moje protesty, že umím nakreslit akorát prasátko s&#160;kníry od povidel, Klápště namítl:</p>
			<p class="MLP_text ParaOverride-1">„Jseš mladej, a&#160;když umíš prasátko, písmena a&#160;pěticípý hvězdičky se taky naučíš!“</p>
			<p class="MLP_text ParaOverride-1">V&#160;řetězárně se řetězy vyráběly už v&#160;monarchii, v&#160;první a&#160;druhé republice i&#160;za války, tak proč by se neměly vyrábět po vítězství dělnické třídy nad vykořisťovateli? Řetězy se hodí kdykoli a&#160;komukoli a&#160;nikdy jich není dost, neboť se&#160;– jako ostatně všechno&#160;– opotřebovávají, rezatí, stárnou a&#160;trhají. Řetěz, kterému hrozí přetržení, není k&#160;ničemu. Proto je zapotřebí stále nových řetězů. Vy kočky toho, Mňau, o&#160;řetězech moc nevíte. Zato psi… Ani já jsem toho o&#160;řetězech mnoho nevěděl. Teprve v&#160;řetězárně jsem se dozvěděl, že se vyrábějí ze železa. Naštěstí jsem s&#160;výrobou nepřišel do styku. Oddělení, do kterého mne zařadili, se jmenovalo Propagace, i&#160;když naše výrobky žádnou propagaci nepotřebovaly. Vyráběli jsme pro všechny země tábora míru a&#160;socialismu, práce bylo dost, bankrot nehrozil, spíš rozšiřování výroby a&#160;výstavba dalších provozoven. Odbyt byl zajištěn na věčné časy. O&#160;něčem takovém se továrníkovi Vinz.&#160;Tlachovi nemohlo zdát ani v&#160;nejbujnějších snech. Obživu tu našla většina obyvatel Spáleného, lidé sem dojížděli z&#160;celého okolí. Snad by se to mé oddělení mohlo jmenovat Výzdobna, malovali jsme různé nápisy a&#160;hesla, ozdobené všelijakými ornamenty, kytičkami a&#160;hvězdičkami, srpy a&#160;kladivy, ozubenými koly a&#160;snopy klasů, nejrůznějšími symboly.&#160;– Ve výzdobně jsem znovu potkal Růženku.</p>
			<p class="MLP_text ParaOverride-1">Také tu byla přidělena. Uměla malovat písmo, hvězdičky, kytičky a&#160;ozubená kola. Tentokrát neměla červenou sukénku; bílý pracovní plášť jí sahal až ke kotníkům, takže se nedalo zjistit, je-li stále ještě poškrábaná ostružinami. Byla zapatlaná barvami, co se jich na paletu vejde, červená převažovala, taky levé líčko měla máznuté&#160;– ultramarínem. Moc jí to slušelo. Zrovna malovala červená písmena: PĚTILETÝ PLÁN VÝROBY ŘETĚZŮ SPL… zbytek byl halabala předkreslený tužkou … NÍME NA 110 %!</p>
			<p class="MLP_text ParaOverride-1">„Nemáš cigaretku?“ zeptala se mě, když zvedla hlavu od práce a&#160;uviděla, jak na ni civím. Civěl jsem na ni, protože tak hezkou holku jsem viděl předtím jenom jednou a&#160;nebylo to tak dávno. Načapali jsme ji s&#160;Vladislávkem Rausem v&#160;kostele, drhla tam podlahu.</p>
			<p class="MLP_text ParaOverride-1">„Nemám, ale doběhnu,“ řekl jsem a&#160;doběhl do kantýny, hned jsem byl zpátky. V&#160;tu chvíli mě nenapadlo nic rozumnějšího, než si také zapálit a&#160;předstírat, že to umím. Tak jsem se s&#160;Růženkou seznámil podruhé.</p>
			<p class="MLP_text ParaOverride-1">Ráno jsem nemohl dospat, Mňau, jak jsem se těšil do práce.</p>
			<p class="MLP_text_bez1radku_-12-0- ParaOverride-1">Od chvíle, kdy jsem začal kouřit, měl jsem hlavu plnou Růženky. Zdá se, že jsem byl šťasten: osm hodin denně pobývala v&#160;mé blízkosti, a&#160;když skončila práce, když jsme se rozešli do svých domovů, nesl jsem její obrázek v&#160;sobě a&#160;hýčkal si ho, nic krásnějšího ve mně nebylo. Ten obrázek vytěsnil všechno, co ve mně bývalo předtím: vzpomínky, úzkosti a&#160;tísně, strach z&#160;prázdnoty, obavy z&#160;příštích dnů. Co jsem s&#160;tím měl dělat, Mňau? My lidi máme sklon všechno komplikovat, ze všeho dělat záležitost. Máme všelijaké zábrany, předsudky a&#160;ostych: to nám brání jednat přímočaře, nebo vůbec jednat. Nevěděl jsem si rady. Nenapadlo mě říct Růžence, co způsobila, co se ve mně děje. Možná by ji napadlo, co s&#160;tím.</p>
			<p class="MLP_text ParaOverride-1">Večer přišla ke mně do pokojíku Klára s&#160;náručí čistého ložního prádla. Nachytala mě nad papírem, tužkou jedničkou jsem se pokoušel nakreslit popaměti Růženku. Gumoval jsem a&#160;zkoušel to znovu a&#160;znovu, bylo to upatlané, k&#160;ničemu, ale já jsem dál mazal a&#160;překresloval a&#160;mazal, úporně jsem se snažil prokreslit se až k&#160;zázraku. Ani jsem si nevšiml, že se Klára sklání nade mnou.</p>
			<p class="MLP_text ParaOverride-1">„Pěkná,“ pochválila, „mladá… To jsem nevěděla, že seš takovej kumštýř.“</p>
			<p class="MLP_text ParaOverride-1">Nejraději bych kresbu přikryl rukama, jako to dělávají děti v&#160;rozpacích. Jako bych byl přistižen při něčem nekalém, při čarování. Protože to bylo čarování. Čarování mizerného čaroděje.</p>
			<p class="MLP_text ParaOverride-1">„Přišla jsem ti ustlat, mizero,“ zdůvodnila svoji nenadálou přítomnost.</p>
			<p class="MLP_text ParaOverride-1">„Proč mizero?“</p>
			<p class="MLP_text ParaOverride-1">„Proto.“&#160;– Uhladila čerstvě ustlanou postel a&#160;obrátila se k&#160;mé bez­radnosti. Popadla mě a&#160;švihla bezradným tělem na čerstvou postel, jako by mě hodila do vody. Jako bych zapomněl plavat, klesal jsem zvolna ke dnu a&#160;bylo to slastné. Ani mě nenapadlo podniknout něco pro svou záchranu.</p>
			<p class="MLP_text ParaOverride-1">„Kašli na city, Toníku!“ řekla mi poté, popadla kupu špinavého prádla a&#160;zmizela z&#160;místa činu.</p>
			<p class="MLP_text ParaOverride-1">Jak se kašle na city, Kláro Clarissimo?</p>
		</div>
</body>
</html>