<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>jen_smouha_po_nebi-3</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="jen_smouha_po_nebi-3" xml:lang="cs-CZ">
		<div class="Z-kladn--textový-r-meček">
			<p id="_idParaDest-2" class="MLP_uroven2_kapitola ParaOverride-1">II</p>
			<p class="MLP_text_bez1radku ParaOverride-1">Dnes ráno mi j<a id="_idTextAnchor001"></a>ako potvrzení našich nadstandardních vztahů přinesla kočka Mňau půlku mrtvé myši&#160;– sama ji ulovila, sama ji zahubila&#160;– a&#160;trvala na tom, abych ji spořádal. Byla to zadní půlka, ta lepší, obě kýty a&#160;ocásek. Sama si ponechala myší přední: hlavu a&#160;hrudníček s&#160;pacičkami. Už to měla v&#160;sobě.</p>
			<p class="MLP_text ParaOverride-1">„Neblázni, Mňau, mělas dělit podél, spravedlivě. Jak já k&#160;tomu přijdu, aby se mi podstrojovalo!“ Jenže Mňau si to nechtěla dát rozmluvit. „Nuže dobrá, já se tedy na oplátku rozdělím s&#160;tebou o&#160;rajče. Pakliže tě to nevyvede z&#160;míry.“</p>
			<p class="MLP_text ParaOverride-1">Vyvedlo ji to z&#160;míry natolik, že už na myši netrvala. Provedli jsme oboustranně výhodný výměnný obchod: já jsem dal Mňau svou půlku myši a&#160;ona mi oplátkou svoji polovinu rajčete.</p>
			<p class="MLP_text_bez1radku_-12-0- ParaOverride-1">Počátek nového příběhu se člověku vryje do mysli hlouběji než jeho průběh. Přestože je to tak dávno, mám všechno v&#160;živé paměti. Měli v&#160;tom pořádný zmatek. Bylo vidět, že to dělají poprvé, že s&#160;tím nemají žádné zkušenosti. V&#160;pozdním podzimu nás zahnali do Spáleného.&#160;– Tam je to pro vás, holoto, dobré dost!</p>
			<p class="MLP_text ParaOverride-1">Na vybombardovaném prostranství za divadlem shromáždili hrstku lidí, kteří k&#160;sobě nepasovali, těžko říct, podle jakého klíče, ani jsme se všichni navzájem neznali. Pokud jsme se znali, například já s&#160;panem profesorem Zarašovským a&#160;jeho dcerou Zuzičkou, a&#160;taky s&#160;panem Frostem, neměli jsme příležitost vyměnit si navzájem ani pár slov, svěřit se s&#160;obavami a&#160;pochybnostmi. Potrhlého chlápka v&#160;utahaném pracovním plášti s&#160;natrženou kapsou, staršího pána a&#160;jeho postiženého syna jsem viděl poprvé. Hlavu tříčlenné rodiny, vyzáblého dlouhána jsem znal od vidění z&#160;knihkupectví. Patřila k&#160;němu ještě boubelatá žena, předpubertální děvče a&#160;pes podobný lišce.</p>
			<p class="MLP_text ParaOverride-1">Všichni jsme se tvářili vyděšeně, protože jsme byli vyděšení, jenom ten postižený se řehnil, jako bychom se chystali na výlet. Byli jsme vyvlečeni z&#160;domovů bez jediného slůvka vysvětlení, bylo s&#160;námi smýkáno nevybíravým způsobem. Mne sem přivlekli dva chlapi s&#160;pistolemi; ani nezazvonili, rovnou vyrazili dveře a&#160;vtrhli k&#160;nám. Možná že zvonili, ale neslyšel jsem je, vyspával jsem totiž kocovinu. Promiň, Mňau, kocovina se koček netýká, je to lidský problém. Po tatínkovi zbyla ve spíži slivovice po dědečkovi, domácí, sedmiletá, plný demižon, a&#160;já jsem jí&#160;– přiznávám&#160;– přišel na chuť, ačkoli mi zpočátku smrděla a&#160;pálila mě v&#160;krku. Nejdřív jsem k&#160;ní přistupoval s&#160;ostychem, jako bych ji tatínkovi kradl, jako bych páchal něco nekalého, ale po několika doušcích se smrad změnil ve vůni a&#160;ostych ustupoval. Už jsem nebyl tak opuštěný jako předtím, náš velikánský byt jako by se naplnil, s&#160;tatínkovou slivovicí po dědečkovi už jsem nebyl sám. Jenom pak ta rána třeskutá…</p>
			<p class="MLP_text ParaOverride-1">Tvrdili o&#160;sobě, že jsou „domobranná garda“, a&#160;pídili se po mých rodičích. Bylo to divné, že zrovna oni nevěděli, kde je hledat&#160;– tatínka na hřbitově a&#160;maminku v&#160;blázinci. Na Anku se vůbec neptali. Mávali jakýmsi papírem, a&#160;když prošmejdili celý byt, zpřevraceli nábytek a&#160;rozpárali kudlou sofa v&#160;salonu, spokojili se se mnou a&#160;s&#160;demižonem. Ani jsem si nestačil ukrojit kus chleba na cestu, jenom jsem ze stolu sebral rohlík od včerejška. Jeden chlap mě popadl zezadu za límec a&#160;za kalhoty, zvedl nad zem a&#160;takto mě snesl ze schodů na chodník. Druhý se smál, protože našel slivovici a&#160;zhluboka se napil. Demižon byl objemný, z&#160;více než tří čtvrtin plný. Druhý gardista ho nesl jako první gardista mne: za krk a&#160;za zadek, ze schodů však sestupoval mnohem opatrněji.</p>
			<p class="MLP_text ParaOverride-1">Bylo nás osm lidí a&#160;jedno zvíře. Zdálo se, že víc nás už nebude. Měli jsme zakázáno mluvit, mířily na nás pistole a&#160;pušky. Stáli jsme na vybombardovaném prostranství u&#160;divadla a&#160;mačkali se k&#160;sobě obklíčeni kruhem domobranných gardistů, kteří si radostně a&#160;bezostyšně přihýbali z&#160;mého demižonu; chtěli jsme být co nejblíž pomyslnému středu, co nejdál od ozbrojenců. Byli jsme hromádka strachu. Pak ještě přivlekli osobu v&#160;neforemných teplácích, s&#160;ušankou na hlavě, umouněnou od mouru. Vláčela se s&#160;otlučeným kufrem z&#160;hnědé lepenky, a&#160;když jí ho chtěli vzít a&#160;vyhodit, bránila ho jako tygřice mláďata. S&#160;poškrábanýma rukama a&#160;obličeji jí ho nechali.&#160;– A&#160;už tu byl Komandýr v&#160;brigadýrce.</p>
			<p class="MLP_text ParaOverride-1">Domobranní gardisté mu uvolnili uličku, aby mohl předstoupit před naši nesourodou hrstku. Přes prsa a&#160;záda byl přepásán složitou soustavou řemení, jako by měl být zapřažen ve spřežení. Ale nebyl to postroj, nýbrž znak jeho postavení, ve vojenských kruzích nazývaný „dohoda“. Voják takto přepásaný není jen tak ledakdo, nýbrž někdo! Komandýr. Na řemeni z&#160;pravého ramene přes prsa k&#160;levému boku měl koženou brašnu nazývanou ve vojenských kruzích „rozumbrašna“, protože takovouto brašnu smí nosit jen voják velící, jenž se bez rozumu neobejde.</p>
			<p class="MLP_text ParaOverride-1">„Ja kamandir, ja vam skažu i&#160;vy budětě paslúchať,“ řekl Komandýr zvučným velitelským hlasem. Bylo znát, že je zvyklý velet i&#160;za kanonády. „Vy byli stě vylasóvany kak neprjátěli naróda i&#160;naród vas zatóčit. My vas neuržezájeme galavíčky, my vam něstěrčímy v&#160;ťurmu, no my vam tólko vygónim.“</p>
			<p class="MLP_text ParaOverride-1">Bylo nám jako po výprasku, hleděli jsme na Komandýra s&#160;oprávněnými obavami, jenom postižený chlapec se stále řehnil a&#160;řehnit se nepřestal, ani když se na něj Komandýr káravě zahleděl, ani když se domobranní gardisté už už chystali zakročit.</p>
			<p class="MLP_text ParaOverride-1">„On za to nemůže,“ omlouval ho vyděšený otec, „on je…“</p>
			<p class="MLP_text ParaOverride-1">„Ja razúmim,“ pokýval Komandýr chápavě hlavou, „on blbyj durák, inak on by něsmjálsa&#160;– I&#160;těpěr datázy.“</p>
			<p class="MLP_text ParaOverride-1">„Kdepak jste se, pane Komandýre, naučil tak dobře česky?“ zeptal se muž s&#160;utrženou kapsou na pracovním plášti a&#160;upřel na Komandýra psí oči. Vyděsilo mě to, obával jsem se, že za takovou nehoráznost ho na místě odprásknou. Kupodivu neodpráskli.</p>
			<p class="MLP_text ParaOverride-1">„V&#160;Frenštátě,“ řekl Komandýr hrdě. „No u mně ješčo nědastátky. Kak ty imenúješsa?“</p>
			<p class="MLP_text ParaOverride-1">„Klápště, prosím, Zdenko Klápště jméno mé.“</p>
			<p class="MLP_text ParaOverride-1">„Dalšája atázka?“</p>
			<p class="MLP_text ParaOverride-1">„Rád bych věděl, jak jste nás losovali?“ zeptal jsem se.</p>
			<p class="MLP_text ParaOverride-1">„To neni mojo dělo.&#160;– Jiščo vapros?“</p>
			<p class="MLP_text ParaOverride-1">„Říkal jste, že jsme byli vylosováni jako nepřátelé lidu?“ chtěl se ujistit pan profesor Zarašovský, zda rozuměl správně Komandýrovu tvrzení.</p>
			<p class="MLP_text ParaOverride-1">„Áno, vy razúměli správně.“</p>
			<p class="MLP_text ParaOverride-1">„Znamená to, že jsme opravdu nepřátelé lidu a&#160;ostatní, nevylosovaní, jsou lidu přáteli?“ pokračoval profesor Zarašovský. „Nebo také mezi ostatními, nevylosovanými, by se mohli ukrývat nepřátelé? Nebo že mezi námi vylosovanými nepřáteli lidu by mohli být i&#160;přátelé lidu? Ostatně, kdo je to ten lid? Nejsme my, vylosovaní nepřátelé lidu, také součástí lidu a&#160;zároveň jeho, tedy svými nepřáteli, když jsme byli vylosováni? Je vůbec možné být sám sobě nepřítelem? To by přece bylo velmi nebezpečné a&#160;v&#160;tom případě bych se ani nedivil, kdybyste nás zavřeli nebo nám uřízli hlavičky. V&#160;tom případě, pane Komandýre, obdivuji vaši velkorysost.“</p>
			<p class="MLP_text ParaOverride-1">„Jiščo nějaka atázka?“</p>
			<p class="MLP_text ParaOverride-1">„Kam budeme vyhnáni?“ zeptala se osoba s&#160;kufrem, v&#160;ušance a&#160;teplácích překvapivě měkkým mezzosopránem.</p>
			<p class="MLP_text ParaOverride-1">„To dozvitěs, až tam vy búdětě.“</p>
			<p class="MLP_text ParaOverride-1">„Kdo nás vylosoval?“ zeptal se otec postiženého chlapce.</p>
			<p class="MLP_text ParaOverride-1">„To neni mojo dělo.&#160;– Jiščo atázka?“</p>
			<p class="MLP_text ParaOverride-1">„A&#160;kdepak vy jste se tu, pane Komandýre, vzal?“ zeptal jsem se a&#160;všichni se ke mně otočili. Všichni z&#160;naší hrstky vylosovaných a&#160;všichni domobranní gardisté. Jako by nemohli uvěřit vlastním uším. Nastalo zlověstné ticho, ticho před vypuknutím čehosi strašlivého.</p>
			<p class="MLP_text ParaOverride-1">„Ha háha hahaha háááá!“ rozřehtal se chlapec, jehož vnitřní svět měl jiná pravidla nežli vnitřní světy většiny lidí.</p>
			<p class="MLP_text ParaOverride-1">„Pazór! Pržipravitsja!“ zavelel Komandýr velitelským hlasem a&#160;vytáhl z&#160;pouzdra revolver s&#160;neobyčejně dlouhou hlavní. Domobranní gardisté se rozestoupili. „Agoň!“ vzkřikl Komandýr a&#160;vystřelil z&#160;pistole do oblak.</p>
			<p class="MLP_text ParaOverride-1">Dali jsme se do běhu. Uličkou gardistů kolem divadla, kolem kostela a&#160;po tramvajových kolejích na Olomouckou ulici, k&#160;Západnímu nádraží a&#160;pak dál a&#160;dál, minuli jsme nemocnici i&#160;výletní hostinec U&#160;Latarny… A&#160;už jsme je měli v&#160;patách, gardisty a&#160;lid.&#160;– Hnali nás před sebou až do vyčerpanosti; přes pole a&#160;luka, přes potoky i&#160;srázy, kolem vsí a&#160;lesíků, cestou necestou. Před klekáním už nemohli, celí schvácení a&#160;udýchaní plácli sebou mezi hroudy. My bychom ještě vydrželi, hnaní mají vždycky větší výdrž nežli ženoucí, hnaní mají k&#160;běhu nezpochybnitelnou motivaci, nemohou přestat, kdy se jim zamane, byli by dohnáni, a&#160;co pak? Dohnáni do krajnosti mohli bychom se třeba postavit na odpor… Odprásknout nás mohli hned na vybombardovaném prostranství za divadlem, i&#160;cestou měli k&#160;tomu spoustu příležitostí. Hned za městem mohli, aby to nebylo na očích, nebo někde v&#160;lese, měli k&#160;tomu hromadu prostředků. Jak se ukázalo, prostředky byly strašně těžké, zatímco my jsme si jen tak polehku s&#160;prázdnýma rukama, oni se vláčeli: s&#160;boxery, dýkami, meči i&#160;kuchyňskými noži; s&#160;puškami, kulovnicemi, brokovnicemi a&#160;vintovkami, se samopaly, automaty, kulomety, raketomety, plamenomety a&#160;světlomety; s&#160;bednami nábojů i&#160;handgranátů, měli také kanystry s&#160;benzinem; vlekli se s&#160;polní kuchyní a&#160;s&#160;proviantem, kromě toho už byli notně opilí tatínkovou slivovicí po dědečkovi a&#160;kdovíčím ještě. Jakpak nám mohli stačit, když jsme nic neměli! Jenom ten otlučený kufr… Nakonec mi došlo, že to byl záměr. Kdyby chtěli, mohli nás dohonit auty terénními nebo nákladními, obrněnými transportéry, a&#160;třeba i&#160;tanky. Jenže oni nás nechtěli dohonit, chtěli nás zahnat přesně tam, kde nás chtěli mít, a&#160;to se jim povedlo.</p>
			<p class="MLP_text ParaOverride-1">Doběhli jsme k&#160;bílé čáře nalajnované fotbalovou lajnovačkou přes celou krajinu, od lesa k&#160;lesu a&#160;taky v&#160;lese, přes pole a&#160;luka i&#160;přes potoky&#160;– toho vápna, co na to museli spotřebovat!&#160;– kolem celého Spáleného a&#160;okolních vesnic, abychom věděli, kam až ještě a&#160;kam už ne. Jako když soudruh učitel Králíček zapíchne do tabule kružidlo, rozevře ramena co nejvíc a&#160;opíše kružnici skřípavou křídou. V&#160;tu chvíli zazněl zvon oznamující klekání. Když jsme překročili lajnu všichni, i&#160;ti dva poslední: pan Raus Vladislav se synem Vladislávkem, když jsme seděli v&#160;trávě a&#160;pára nám šla od úst, přiběhli první pronásledovatelé s&#160;vyplazenými jazyky, ale čáru nepřekročili. Proč by taky, vždyť úkol byl splněn. Měli jsme je téměř na dosah ruky, viděli jejich červeně naběhlé krky a&#160;tepny pulsující na spáncích, bílou pěnu v&#160;koutcích úst, pot řinoucí se zpod čepic. Nechali mezi sebou kolovat moji slivovici a&#160;zdálo se, že denní úkol je úspěšně splněn. Měli jsme pocit, že tady, za čárou, se nám nemůže nic stát, že je to pax, že jsme zapikaní, že jsme v&#160;bezpečí: tři korunky na hlavu, na honičku nehraju! A&#160;přesto se jim nikdo z&#160;nás nepoškleboval. Jenom Vladislávek se řehnil, ale ten se řehní vždycky, pokud nepláče. Ostatně už to nebude asi chlapec, ale jak odhadnout věk na tváři nepopsané? Dvacet, nebo sto let? Dívali jsme se na pronásledovatele s&#160;obavami.</p>
			<p class="MLP_text ParaOverride-1">„Však počkejte, hajzli, moc se nesmějte,“ volali na nás zadýchanými hlasy. „To ještě není všecko!“&#160;– Ale my jsme se ani trošku nesmáli.</p>
			<p class="MLP_text_bez1radku_-12-0- ParaOverride-1">Copak můžeme žít neustále ve strachu? Podělaní až za ušima? Můžeme, co bychom nemohli… Strach se do nás vryl a&#160;důvod, proč se bát, nepominul. I&#160;kdyby důvod pro strach pominul, strach nepomine. Možná zeslábne, tichý jako pěna ukryje se v&#160;útrobách, občas vyjukne a&#160;zalomcuje s&#160;námi; stačí vzpomínka na strach minulý&#160;– vzpomínkám se ubránit nemůžeme&#160;– a&#160;je tu zas. Co bylo možné kdysi, lze i&#160;teď. Byli jsme vylosováni jako nepřátelé lidu a&#160;s&#160;nepřáteli se nikdo nemazlí.</p>
			<p class="MLP_text ParaOverride-1">Když jsem si uvědomil, že Bydžovský ani Kvitko nebyli vylosováni s&#160;námi, notně se mi ulevilo, kdekdo o&#160;nich věděl, co jsou zač. Jenže co vím třeba o&#160;panu Rausovi a&#160;jeho zpomaleném Vladislávkovi… Mohu důvěřovat profesoru Zarašovskému a&#160;jeho andílkovi Zuzičce, ačkoli o&#160;nich toho vím nejvíc? Co vím o&#160;těch ostatních?&#160;– Strach ze mě spadl; opustil pelíšek v&#160;mém nitru, prolítl útrobami a&#160;pryč! Kdyby nás chtěli zahubit, už bychom to měli za sebou. Třeba nás potřebují… Jsme na jedné lodi v&#160;nevlídných vodách, společný osud z&#160;nás činí spojence.</p>
			<p class="MLP_text_bez1radku_-12-0- ParaOverride-1">Sny nemají pevné obrysy, přesnost, uchopitelnost, protečou mezi prsty. Všechno je tu neurčité, prchavé. Krajiny se prolínají, pohlcují navzájem, proměňují se v&#160;prázdnotu. Osoby mění identitu i&#160;pohlaví, také čas plyne, jak si umane. Se snem nemůžeme nakládat, a&#160;přesto je naší součástí.&#160;– Měl jsem mít přednášku v&#160;hospodě s&#160;kuželnou. Proč? O&#160;čem? Sál s&#160;jevištěm se plnil, tolik lidí!&#160;– Procházel jsem se po zahradě a&#160;rovnal si myšlenky, přestože jsem si všechno sepsal, abych se nezasekl. Kus papíru a&#160;na něm klíč k&#160;pochopení světa. Držel jsem ho v&#160;ruce, hleděl do něj… A&#160;najednou byl pryč. Vyklouzl do trávy a&#160;zmizel i&#160;s&#160;myšlenkami, zem se po něm slehla… Rozhodl jsem se, že budu mluvit spatra. Vstoupil jsem do sálu a&#160;nikdo už tam nebyl. V&#160;kuchyni u&#160;plotny stála žena bez obličeje, kouřila dýmku a&#160;míchala jíšku. Ukázala vařečkou ke dveřím, za dveřmi byl most přes Arno a&#160;na něm moje manželka Růženka s&#160;dítětem v&#160;náručí, dívala se na mne pobaveně. Otočila se zády a&#160;zahodila dítě do hnědých vln řeky, jako by to byl kus něčeho k&#160;ničemu.</p>
			<p class="MLP_text ParaOverride-1">„Cos to udělala?“ křičel jsem na ni zděšen.</p>
			<p class="MLP_text ParaOverride-1">„Učím pacholíčka plavat. Jednou se mu to bude hodit…“</p>
			<p class="MLP_text ParaOverride-1">V&#160;tu chvíli jsem se probudil, vyskočil z&#160;postele a&#160;včas doběhl na záchod.</p>
			<p class="MLP_text_bez1radku_-12-0- ParaOverride-1">Ve Spáleném bylo pusto. Domy prázdné, některé zamčené, jiné s&#160;dveřmi dokořán. Ti, kdo tu byli před námi, jsou pryč. Odešli, aby nám uvolnili místo. Dokonce i&#160;kočky, a&#160;ty se dokážou zuby nehty držet domu, to víš sama nejlíp, odešly. Tramvajové koleje zrezivěly nepoužíváním. V&#160;parcích a&#160;v&#160;předměstských zahrádkách přerostlá tráva, také včely vylétly z&#160;úlů a&#160;vedeny královnami odbzučely do vyhnanství. Jenom králíci vyhopkali z&#160;otevřených králíkáren a&#160;vyhrabali si nory, vesele skotačili, oddávali se promiskuitě. Věrní psi se staženými ocasy opustili boudy, přervali řetězy a&#160;někteří se i&#160;s&#160;boudami na řetězu vlekli po stopách svých pánů, odhodláni vzít je na milost.</p>
			<p class="MLP_text ParaOverride-1">V&#160;okolních vsích to bylo stejné: domy a&#160;chlévy prázdné, pole nesklizená. Krávy s&#160;vemeny plnými mléka se rozutekly do lesů a&#160;zdivočely. Nedojené bloumaly krajinou, prodíraly se houštinami, i&#160;za státní hranici se zatoulaly, kývaly hlavami a&#160;trkaly do kmenů, hledaly houbaře, aby se od nich daly podojit. Jenže houbaři, jakmile zaslechli temné bučení, odhazovali košíky a&#160;prchali před neznámým nebezpečím. Zoufalá dobytčata narážela také na domobranné gardisty, chrabré reky, ti před nimi nezdrhali. Postavili se šíleným dobytčatům s&#160;puškami a&#160;samopaly, s&#160;těžkým kulometem v&#160;posedu pro myslivce, a&#160;vítězili. Hovězí trofeje si odváželi z&#160;lesa na vlečkách traktorů.</p>
			<p class="MLP_text ParaOverride-1">Pan profesor Zarašovský se Zuzičkou obsadili vilu u&#160;řetězárny, přívětivou secesní stavbu s&#160;mnoha okny a&#160;terasou v&#160;přívětivém zákoutí s&#160;vodotryskem a&#160;pěšinami vysypanými bílým pískem z&#160;drcených mušlí a&#160;lastur vyvržených Atlantickým oceánem kdesi hodně daleko. Původně patřila majiteli řetězárny továrníku Vinz.&#160;Tlachovi, ale ten už se nevrátí…&#160;– Profesor Zarašovský, přírodovědec, světová kapacita přes vlaštovky, nemohl přece bydlet v&#160;pastoušce! Nafoukaní pávi se tam naparovali na krouceném zábradlí, jako by byli jeho součástí. Vyhoupli se tam vedeni snahou po zdobnosti. Proč neodešli s&#160;ostatními? Pýcha jim zabránila v&#160;překotných pohybech a&#160;zbrklých rozhodnutích. Když jim došlo, co propásli, bylo pozdě bycha honit. Ale i&#160;tak měli štěstí: profesor Zarašovský bude k&#160;nim laskavý, protože jsou ptáci, jako vlaštovky…&#160;– Také zlatí kapři zůstali, nikoho z&#160;vyháněných nenapadlo vzít je s&#160;sebou. Měli hladové pohledy a&#160;vláčné pohyby, nikdo je nekrmil, vystrkovali nad hladinu pysky. Rozdrobil jsem jim rohlík a&#160;zůstal o&#160;hladu. Třeba mi to někdy vrátí.</p>
		</div>
</body>
</html>