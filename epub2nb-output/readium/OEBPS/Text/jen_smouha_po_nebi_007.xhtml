<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>jen_smouha_po_nebi-2</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="jen_smouha_po_nebi-2" xml:lang="cs-CZ">
		<div class="Z-kladn--textový-r-meček">
			<p id="_idParaDest-1" class="MLP_uroven2_kapitola ParaOverride-1">I</p>
			<p class="MLP_text_bez1radku ParaOverride-1"><a id="_idTextAnchor000"></a>Do Spáleného jsem se vrátil, jako by mi nic jiného nezbývalo. Bylo to jako nutkání loupat si strup na téměř vyhojené ráně. Vracet jsem se nemusel, mohl jsem zůstat tam, kde jsem byl. Dařilo se mi dobře, nikdo mě odtamtud nevyháněl. Ale já jsem se chtěl vrátit zrovna do Spáleného. Teď sem vstupuji důstojně; dobrovolně, na základě vlastního rozhodnutí. Třeba zrovna tady je můj domov?</p>
			<p class="MLP_text ParaOverride-1">Počkal jsem si, až bylo po všem: girlandy strhány, konfety smeteny, hilzny z&#160;rachejtlí spolu se střepy lahví v&#160;popelnicích, zvratky vytřeny a&#160;vylity se špinavou vodou do výlevky. Hudební nástroje ve futrálech, třeštící hlavy zchlazeny, psi v&#160;boudách zalezlí, kočky na lovu. Za Němců se to jmenovalo Brennstadt. A&#160;tak jsme tomu začali říkat Spálené.</p>
			<p class="MLP_text ParaOverride-1">Už léta nepiju. Žádný doktor mi nic nenařídil ani nedoporučil, žádné drama se neodehrálo, sám jsem se rozhodl, po zralé úvaze. Deset let ani kapku a&#160;nic mi nechybí. Deset let jsem se nepozvracel, deset let mě nezabolela hlava a&#160;mé svědomí je čisté, žádné výčitky, žádná&#160;– s&#160;prominutím&#160;– kocovina… Nepij, Mňau, je to hnusné!</p>
			<p class="MLP_text ParaOverride-1">Na stará kolena jsem se vrátil do Spáleného. Jako vlaštovka do loňského hnízda, jenže po mnoha letech v&#160;teplých krajích… Jako bych bezděčně spolkl návnadu a&#160;kdosi cosi si mě přitahuje, navíjí navijákem a&#160;já se řítím tam, odkud jsem utekl. Jsem tu zas. Není to snaha uzavřít kruh a&#160;spojit konec s&#160;počátkem? Co když toužím po staré bolesti… Třeba jsem had, který se požírá od ocasu.</p>
			<p class="MLP_text ParaOverride-1">Město bylo plné lidí, všichni někam spěchali. Ale nespěchali tam spolu, nýbrž každý si za svým spěchal sám. Vzájemně se míjeli podle toho, jak se jejich směry křižovaly, vrhali na sebe kradmé, nevraživé pohledy. Měli na sobě plesnivé jeansové oblečky vyšlé z&#160;módy a&#160;ige­litové tašky čímsi naplněné. Na náměstí stála ještě žulová socha domobranného gardisty Neprojdou!, tvářila se stejně odhodlaně jako za mlada; místo tramvají vozily pracující do řetězárny trolejbusy, v&#160;divadle dávali Prodanou nevěstu s&#160;ukrajinským pěvcem v&#160;roli Kecala. Několik původních domů je strženo, co postavili v&#160;mé nepřítomnosti z&#160;betonových prefabrikátů, se drolí, zbořeniště zarůstají kopřivami, lebedou a&#160;pelyňkem černobýlem.&#160;– Ze světa jsem si přivezl trakař peněz a&#160;postavil z&#160;nich dům za městem, v&#160;dostatečné vzdálenosti od ostatních domů. Přece se nevrátím na náměstí ke Švarné šenkýřce do těsného pokojíku s&#160;litinovými kamínky. Taky jsem si přivezl keramického trpaslíka v&#160;nadživotní velikosti; má hnědé kalhoty, žlutou jupku, zelenou zástěru a&#160;na hlavě červenou trpaslickou čapku. Kolem krku jsem mu omotal červenou stužku. Takové si děvčata vázala do vlasů. Možná to ještě dělají… Nejvíc sluší černovláskám. Volám na něj Vezekmíne, ale ve skutečnosti se jmenuje Antonín&#160;– po mně.</p>
			<p class="MLP_text ParaOverride-1">Můj dům vězí ve volné krajině. V&#160;krajině zvlněné jako moře: mírné kopečky a&#160;mělké dolíky, smíšené lesy a&#160;pole plná kamení, lidí málo. Snad kvůli té krajině jsem se vrátil. Kvůli čemu se vracejí vlaštovky?</p>
			<p class="MLP_text_bez1radku_-12-0- ParaOverride-1">Povím ti, kočko, co se mi zdálo v&#160;noci na dnešek, abych nezapomněl. Měl jsem si to zapsat hned ráno, ale nenašel jsem tužku. Snové události se liší od skutečných, nestrpí odkladu. Mizí postupně jako Čínská Kočka Šklíba, couvají do nevědomí, zbude z&#160;nich jenom škleb, ale i&#160;ten se vytratí. Zdál se mi dům podobný kasárnům v&#160;Hranicích na Moravě, z&#160;ptačí perspektivy. Sídlí tam mladý muž, s&#160;nímž se musím neodkladně sejít. Co mi chce?&#160;– Ocitám se uvnitř. Chodby jsou přímé, od úběžníku k&#160;úběžníku, po stranách zotvírané dveře, prázdné místnosti s&#160;otřískanou omítkou bez oken, cihly vyhřezlé, ve vzduchu vápenný prach… Vím, že ho musím najít, je to otázka života a&#160;smrti. Čas plyne a&#160;já se zvolna sunu chodbou, nahlížím do pustých místností, na podrážkách mi ulpívá dehet, táhnu za sebou černá vlákna, nemohu je přervat, stahují mě zpátky do šlépějí. Jsem uvězněn ve vlastních stopách. Mám dobrou vůli dostavit se včas, ale nemohu se odtrhnout. Teprve po hodné chvíli beznaděje si uvědomuji, že nikam nemusím, že se mi to jenom zdá.</p>
			<p class="MLP_text_bez1radku_-12-0- ParaOverride-1">Nic už nemusím. A&#160;přesto jsem se vrátil. Dřepím v&#160;křesle a&#160;vyhlížím Modrého smíška. Bál jsem se vrátit, a&#160;vida, žádná hrůza: stráně plné krav, na obloze párek zamilovaných krkavců, staří známí. Zbrusu nová kočka si mě sama našla a&#160;teď mi trpělivě naslouchá.&#160;– Ale čurat na koberec, tos nemusela, Mňau!</p>
			<p class="MLP_text_bez1radku_-12-0- ParaOverride-1">Vadí mi zima, pocit chladu; zima po těle, zima v&#160;duši. Studená chodidla, studené pohledy, husí kůže. Mráz nevadí, i&#160;když je nebezpečný a&#160;dokáže zabíjet; je nemilosrdný, zničující, ale nepředstírá. Mráz je jasný. Vadí mi zima vlezlá, mokvavá, ulpívající; nedostatečné oblečení, zkřehlé ruce, promáčené boty, vlhká pokrývka, vyškrtané zápalky, orosené zdi, zima pod kůží, v&#160;morku kostí. Taková zima sálá z&#160;Bydžovského a&#160;z&#160;jeho nohsleda Kvitka. Mají na mne spadeno.</p>
			<p class="MLP_text ParaOverride-1">Při prvním setkání, v&#160;dětství, jsem Bydžovského načapal v&#160;potupné situaci u&#160;řeky v&#160;Katerajnu. Jeho tata ho tam přivlekl, svlékl do červených trenýrek, namočil jak cíchu, namydlil jádrovým mýdlem a&#160;vydrhnul rýžovým kartáčem. Před mýma pobavenýma očima! Bydžovský ječel a&#160;žalostně vzlykal, ale svého tatíka neoblomil.</p>
			<p class="MLP_text ParaOverride-1">„Ty něchceš byč hajotem? Hajot se žimne vody něboji!“ smál se starý Bydžovský. Jako by si nevšiml, že válka už dávno skončila a&#160;s&#160;ní i&#160;Hitlerjugend; že zvítězila dělnická třída, skoncovala s&#160;vykořisťováním člověka člověkem a&#160;nastolila spravedlivý společenský řád.</p>
			<p class="MLP_text ParaOverride-1">Z&#160;Bydžovského se nestal hajot, nýbrž pionýr. A&#160;když se soudruh učitel Králíček v&#160;matematice zeptal, kolik je šestkrát šest, Bydžovský po zralé úvaze odpověděl:</p>
			<p class="MLP_text ParaOverride-1">„Dvanast!“</p>
			<p class="MLP_text ParaOverride-1">„Výborně, Bydžovský!“ zaradoval se překvapený učitel. „Téměř správně, hochu! Co jsi se stal pionýrem, rozbřesklo se ti. Hlehle, Bydžovský odpověděl! Bezmála ses trefil! Chválím, chválím, chválím, Bydžovský! Vidíš, není to s&#160;tebou marné: když se zamyslíš, dokážeš odpovědět i&#160;na velice obtížnou otázku. Snad z&#160;tebe, Bydžovský, někdy něco bude.“</p>
			<p class="MLP_text ParaOverride-1">Po prázdninách mi Bydžovský sešel z&#160;očí; propadl v&#160;počtech a&#160;naše cesty se rozešly. Jenže to nebylo napořád, Mňau, Bydžovský se jen tak neztratí. Bydžovskému nelze uniknout. Čas od času se vynoří a&#160;to nevěstí nic dobrého; zvláště poté, co se na něj přilepil Kvitko. Jakmile jsem je spatřil, jak se blíží s&#160;pytlem a&#160;motykou, otočil jsem se k&#160;výkladní skříni obchodního domu Průkopník a&#160;prohlížel si tepláky uvázané na nitích, aby vypadaly jako člověk v&#160;nich oblečený, a&#160;šeptal si zaklínadlo, aby mě nezahlédli, aby prošli kolem bavíce se o&#160;syslech. Měli zálusk na jejich zrní. Připlácl jsem se ke sklu a&#160;čekal, až přejdou a&#160;zamíří podél pivovaru k&#160;řece a&#160;pak za město do polí, k&#160;syslům.</p>
			<p class="MLP_text ParaOverride-1">„Le, Bydžovsky, Bartoš!“ zajásal Kvitko.</p>
			<p class="MLP_text ParaOverride-1">„Le, Kvitko, fakt, Bartoš,“ pohlédl na mne Bydžovský. „Chceš do pysku, Bartoš?“</p>
			<p class="MLP_text ParaOverride-1">„Nechcu, cype.“&#160;– Řekl jsem mu „cype“ a&#160;nevěděl, co to znamená. Hned mi ale došlo, že jsem udělal chybu.</p>
			<p class="MLP_text ParaOverride-1">„Kdo je u&#160;tebe cyp, cype!“ řekl Bydžovský a&#160;piznul mě do pysku, až jsem hlavou křísl o&#160;výkladní skříň. A&#160;nohsled Kvitko mi plivl do pysku žlutý chrchel, aby nepřišel zkrátka. Pak vyrazili Pivovarskou ulicí dolů na Nákladní a&#160;po Švermově k&#160;řece, přes most do Katerajnu, až za Katerajn a&#160;kolem bunkru do polí rozkopávat syslům díry a&#160;krást jim nakřečkované obilí.</p>
			<p class="MLP_text_bez1radku_-12-0- ParaOverride-1">Hladím spící kočku&#160;– co když spánek jenom předstírá?&#160;– rukou vnímám pevnou, a&#160;přitom hebkou srst, bříšky prstů nabírám ukrývanou energii šelmího těla. Svádí mě to k&#160;nevázanému nezávaznému žvanění; kočka nic nevyslepičí, kočce nevadí banalita, vybočení z&#160;vazby, nešikovná formulace, nakousnutý a&#160;nedořečený příběh. Když toho má dost, byť by to bylo uprostřed slova, odebere se na skříň, pod skříň nebo do koupelny… Kampak, kampak, milostivá?</p>
			<p class="MLP_text_bez1radku_-12-0- ParaOverride-1">Soudím, že je mi souzena. Není to přelud, ačkoli ji nikdo neviděl, jenom já. Všech jsem se vyptával, i&#160;naší Anky, když se vzdutými plachtami, celá modrá, vznešeně proplula modrou oblohou nízko nad zemí, od východu k&#160;západu&#160;– zprvu jenom nepatrná bezbarvá skvrna, nepatřičné cosi, zraková vada, ďučka na sítnici. Nikdo ji ani nezahlédl, ačkoli nám plula kousek nad hlavami. Jenom já jsem viděl na nebi modrou plachetnici.</p>
			<p class="MLP_text ParaOverride-1">Poprvé jsem ji spatřil z&#160;bunkru v&#160;polích za Katerajnem. Tenkrát ještě bývala zima zimou, vozovku nesolili, auta vyjela, jen když musela, pivovarští koně s&#160;vozy naloženými pivem v&#160;dřevěných sudech našlapovali opatrně a&#160;rolničky jim zvonily na postrojích; také koblížky, které za sebou trousili, mrzly v&#160;pádu a&#160;cinkaly o&#160;ledovku. Chodníky byly posypané popelem, aby se stařenky a&#160;stařečci nekáceli na ledu. Vlekl jsem za sebou sáňky s&#160;naší Ankou, na popelu se zadrhávaly a&#160;skřípaly. Anka práskala bičem nad hlavami poštěkávající smečce eskymáckých psů. Vyjeli jsme si za město sáňkovat. Stojí tam betonový bunkr, k&#160;němu ze severní strany, od státní hranice, navršili val. Široko daleko není vhodnější kopec k&#160;sáňkování. Sníh byl sněhobílý, čerstvě napadaný, obloha modřejší než v&#160;létě, bez mraků, stíny dlouhé, slunce nad obzorem. Děti sjížděly na saních i&#160;po zadku, některé klouzaly jen tak v&#160;botách po dráze vyklouzané do ledova.&#160;– Zimní radovánky.</p>
			<p class="MLP_text ParaOverride-1">Vrhli jsme se do víru dění, už jsem nebyl smečkou psů, nýbrž závodníkem. Seděl jsem za Ankou a&#160;patami řídil, ale řídit jsem nemusel, sáňky se řítily ve vyjetých kolejích i&#160;bez řízení, vítr svištěl kolem uší zaklapnutých klapkami, mráz štípal do líček a&#160;naše Anka ječela:</p>
			<p class="MLP_text ParaOverride-1">„Íííííííííííííííííííííííííííí…!“</p>
			<p class="MLP_text ParaOverride-1">„Neječ! Řídím já, nic se ti nestane.“</p>
			<p class="MLP_text ParaOverride-1">Ječet nepřestala, protože to byl jekot radostný, a&#160;nebyla s&#160;tím sama, spousta ostatních děcek ječela jekotem podobným, zimní radovánky na bunkru za Katerajnem se bez jekotu neobejdou.&#160;– Dojeli jsme ještě kus po rovině a&#160;zastavili o&#160;zmrzlou brázdu černé hlíny s&#160;bílou čepicí.</p>
			<p class="MLP_text ParaOverride-1">„Le, Bydžovsky, něni to Bartoš ze segrum?“ ozval se mi za zády povědomý hlas.</p>
			<p class="MLP_text ParaOverride-1">„Je to Bartoš, Kvitko, ze segrum a&#160;maju fajne saňky. Rodle. A&#160;my enem klizave butky!“ ozval se mi za zády druhý povědomý hlas.</p>
			<p class="MLP_text ParaOverride-1">„A&#160;mokru řiť.“</p>
			<p class="MLP_text ParaOverride-1">„Poščaj nam, Bartoš, ty tvoje fajne rodle!“</p>
			<p class="MLP_text ParaOverride-1">„Aspoň na chvilu!“</p>
			<p class="MLP_text ParaOverride-1">„Něpoščam,“ řekl jsem jejich jazykem a&#160;dával si přitom pozor, abych neřekl cype jako posledně, aby neměli záminku piznut mě do pysku jako tenkrát.</p>
			<p class="MLP_text ParaOverride-1">„Něpoščaš, cype?“</p>
			<p class="MLP_text ParaOverride-1">„Ni!“ trval jsem na svém.</p>
			<p class="MLP_text ParaOverride-1">„Poščaš, Bartoš,“ řekl Bydžovský, urval klíč od bytu, který mi visel na šňůrce kolem krku, a&#160;hodil ho do závěje. Když jsem se pro něj shýbal, piznul mě do pysku, až jsem upadl tváří na klíč. Naše Anka na sáňkách začala znovu ječet. Teď ječela jinak než při sjíždění z&#160;bunkru, jinak, než ječely ostatní děti. Jenže v&#160;tom všeobecném jekotu naléhavost jekotu Ančina zcela zanikla. Strčil jsem klíč do kapsy a&#160;v&#160;tu ránu jsem schytal druhou. Z&#160;nosu mi začala téct krev. Shýbl jsem se pro sníh, abych krvácení zastavil. Toho využil statečný Kvitko a&#160;kopl mě do zadku tak mocně, až jsem spadl do závěje. Vrhli se na mne a&#160;začali mě krmit sněhem.</p>
			<p class="MLP_text ParaOverride-1">„Abysi něbyl hladny, cype!“</p>
			<p class="MLP_text ParaOverride-1">Kolem se vytvořil kruh přihlížejících. Sledovali událost mlčky, někteří podávali Bydžovskému a&#160;Kvitkovi hrsti sněhu, aby ho bylo dost, kdyby sníh v&#160;závěji došel. Další drželi rozzuřenou Anku. Vrhala se na ty dva chasníky, mohla by jim ublížit.</p>
			<p class="MLP_text ParaOverride-1">Když čas valchování uplynul, Bydžovský a&#160;Kvitko popadli kořist, Ančina zuřivost byla zkrocena, vystřídal ji usedavý pláč.&#160;– Zatímco Bydžovský a&#160;Kvitko sjížděli na našich sáňkách a&#160;šetřili si svoje podrážky, vyškrábali jsme se nahoru na bunkr, krev se už zastavila, ale slzy tekly dál, i&#160;mně, zvalchovanému, slzy bezmoci. Pohlédl jsem k&#160;nebi, zvednout hlavu prý v&#160;takových okamžicích pomáhá.</p>
			<p class="MLP_text ParaOverride-1">A&#160;skrze slzy bezmoci jsem ji, Mňau, spatřil poprvé. Loď přece, tu modrou loď s&#160;modrými plachtami na modré obloze! Byl to koráb, trojstěžník jménem Modrý smíšek.</p>
			<p class="MLP_text ParaOverride-1">„Vidíš ji? Taky vidíš to, co já?“ ptal jsem se naší Anky na bunkru a&#160;ukazoval prstem, napřaženou paží, oběma pažemi, jako bych mohl tu loď zastavit.</p>
			<p class="MLP_text ParaOverride-1">„Co mám vidět?“ nechápala Anka.</p>
			<p class="MLP_text ParaOverride-1">„Loď přece, vždyť pluje přímo k&#160;nám…“</p>
			<p class="MLP_text ParaOverride-1">„Jakou loď? Obláček vidím,“ řekla naše Anka. „Jenom šmouhu po obloze.“ Otřela si mokro z&#160;tváře mokrým kapesníkem. Aspoň brečet přestala.</p>
			<p class="MLP_text ParaOverride-1">Ale copak naše Anka neměla dobré oči? Brýle nenosila, jak je možné, že neviděla Modrého smíška?&#160;– Po palubě se procházeli Lapuťané ve špatně padnoucích oděvech zdobených obrazy sluncí, měsíců a&#160;hvězd, protkané obrazy houslí, fléten, harf, trubek, kytar, spinetů a&#160;mnoha jiných hudebních nástrojů nám v&#160;Evropě neznámých. Na horní palubě pod modrým baldachýnem vyhrával big band Karla Krautgartnera, a&#160;když byl Modrý smíšek rovnou nad námi, chopil se Karel Krautgartner sopransaxofonu a&#160;začal hrát Real the Blues tak překrásně, až srdce usedalo. Ačkoli Anka nic neviděla a&#160;neslyšela, začala se usmívat. Lidé na palubě se opírali o&#160;zábradlí, pohlíželi dolů na bunkr a&#160;na sáňkující děti, naslouchali Karlu Krautgartnerovi, a&#160;když bylo sólo u&#160;konce, všichni na palubě mu zatleskali. Také já jsem zatleskal a&#160;Karel Krautgartner se s&#160;noblesou uklonil. Byl si vědom toho, že si obdiv zaslouží. Někteří měli dalekohledy, jiní prostým okem shlíželi na zem pod sebou, na zasněženou krajinu a&#160;na bunkr, na mne s&#160;naší Ankou; viděli, jak mávám a&#160;jak Anka kroutí hlavou, co jsem to za blázna, co to tu vyvádím.&#160;– Lidé z&#160;paluby Modrého smíška na mne kývali, abych za nimi vylezl, abych vyskočil na palubu, že mi pomohou. Dokonce spustili provazový žebřík, už už jsem po něm sahal, už jsem ho skoro měl, jenže ti šprýmaři ucukli, povytáhli žebřík, a&#160;když jsem si povyskočil, povytáhli ho ještě a&#160;ještě výš, abych na něj nedosáhl, a&#160;smáli se jako děcka. Chvíli si takto se mnou pohrávali a&#160;dělali na mne dlouhý nos, někteří strouhali mrkvičku:</p>
			<p class="MLP_text ParaOverride-1">„Dnes ještě ne, Toníku Bartoši, na tohle jsi ještě moc mladý…“</p>
			<p class="MLP_text ParaOverride-1">Jak loď připlula, tak i&#160;odplula směrem západním, vzdalovala se zvolna, až se proměnila v&#160;modrou šmouhu, v&#160;nepatrnou bezbarvou skvrnu, nepatřičné cosi na obloze, přelud, zrakovou vadu, ďučku na sítnici, nic… A&#160;mně došlo, že za nimi na palubu nemůžu, protože mám tady na bunkru naši Anku a&#160;na mých sáňkách se neoprávněně vozí Bydžovský s&#160;Kvitkem. Takové krásné sáňky přece nemůžu nechat v&#160;jejich spárech a&#160;naši Anku opustit, zanechat ji i&#160;se sáňkami napospas živlům!&#160;– Když se nabažili, sáňky pohodili do zavátého příkopu a&#160;odešli páchat další dobré skutky do temných uliček v&#160;Katerajnu.</p>
			<p class="MLP_text ParaOverride-1">Jenom nechápu, Mňau, jak je možné, že Modrého smíška neviděla ani naše Anka, ani ostatní děcka. Jako by to byl přelud, jako by Modrý smíšek nebyl ze dřeva, kovu a&#160;plátna, živá loď z&#160;masa a&#160;kostí, jako by to byla jen moje představa.</p>
		</div>
</body>
</html>