<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>jen_smouha_po_nebi-20</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="jen_smouha_po_nebi-20" xml:lang="cs-CZ">
		<div class="Z-kladn--textový-r-meček">
			<p id="_idParaDest-19" class="MLP_uroven2_kapitola ParaOverride-1">XIX</p>
			<p class="MLP_text_bez1radku ParaOverride-1">V&#160;Bolgheri jsem zvolna stárnul nad papírem a&#160;čajovou konvicí, zatímco trpaslík Vezekmín<a id="_idTextAnchor018"></a> byl pořád stejně mladý. Růženky ani zprávy od ní nebo o&#160;ní jsem se nedočkal. Dočkal jsem se chvíle, kdy ministři zahraničí navzájem sousedících zemí vyšli do přírody se speciálními nůžkami a&#160;začali pospolu přestříhávat ostnatý drát dělící svět na dva světy. Ani nevím, co mě to popadlo. Žádné vnější okolnosti mě do ničeho nenutily, v&#160;Bolgheri mi bylo tak dobře, že jsem tam klidně mohl umřít. Naložil jsem trpaslíka do alfy romeo, usadil ho na sedačku spolujezdce i&#160;s&#160;červenou stužkou kolem krku, rozžehnal jsem se s&#160;Giuseppem a&#160;rozjel se do Spáleného.</p>
			<p class="MLP_text ParaOverride-1">Proč zrovna tam? Vždyť jsem mohl&#160;– když už&#160;– rovnou do Prahy. Nebo třeba do Olomouce, do Havlíčkova Brodu, do Vanovic, do Ostravy… Proč zrovna do Spáleného? To mi řekni, Mňau! Abych tam potkal tebe, svoji trpělivou kočičí posluchačku? Abych měl komu vyprávět, co mě cestou potkalo?</p>
			<p class="MLP_text ParaOverride-1">Cestou jsem se zastavil v&#160;Neu Brennstadtu. Pan starosta Büchler i&#160;Johanna Klajn už spali na hřbitově a&#160;můj byvší šéf, malíř a&#160;natěrač ve výslužbě Siegfried Löffler mě nepoznal; nepamatoval si ani, co měl dneska k&#160;obědu. Přesto mi nabídl zelený veltlín, ale nemohl jsem a&#160;nedokázal jsem mu vysvětlit, že nemůžu, vždyť přece víno pijou všichni, i&#160;když řídí auto. Aspoň trošku, je to letošní.</p>
			<p class="MLP_text ParaOverride-1">„Tut mir leid, aber…“</p>
			<p class="MLP_text ParaOverride-1">„Ich verstehe,“ řekl pan Löffler, ale nerozuměl. Díval se na mne, jako bych nakopl jeho milovaného psa. Najednou se usmál celým obličejem a&#160;řekl mi svoji českou větu: „Ja sem Tiger.“ Naučil ho to dědeček.</p>
			<p class="MLP_text ParaOverride-1">Hasi Braun už v&#160;Neu Brennstadtu nebydlel. Učitelování pověsil na hřebík, odešel do Hollabrunnu a&#160;stal se okresním dopisovatelem celostátního deníku Der neue Kurier. Naučil se kreslit čipernou, politicky orientovanou veverku, která každé úterý na šesté straně v&#160;rámečku komentovala politické dění v&#160;zemi, v&#160;Evropě a&#160;po celém světě. Do Hollabrunnu jsem za Hasim nejel, Antonín Vezekmín už byl netrpělivý, už se nemohl dočkat, až budeme ve Spáleném.&#160;– Ani jsme si nevšimli, že jsme přejeli, co bylo ještě nedávno zadrátované. V&#160;lese u&#160;potoka nám tu kdysi vojín Šigut odemykal vrátka.</p>
			<p class="MLP_text ParaOverride-1">Pak už nic nestálo v&#160;cestě.</p>
			<p class="MLP_text_bez1radku_-12-0- ParaOverride-1">Prší třetí týden, a&#160;když přestane, je to jenom na chvilku, než se dostaví další naplněná mračna a&#160;vylijou nám na hlavu, co s&#160;sebou přinesla. Včera si to od severozápadu přihasila vichřice, trhala listí a&#160;květy ze stromů, ustýlala si v&#160;mokré trávě, a&#160;když ulehla, zůstala po ní spoušť. Ve vykáceném lese pařezů a&#160;čerstvých sazenic vítr povyvracel vzrostlé stromy, které káceči nestačili ještě pokácet: modříny, smrky a&#160;jedle se špičkami zuráženými při pádu se povalují mezi pařezy, kořání s&#160;vlhkou hlínou ční z&#160;kráterů. Zem je napitá vodou jak houba vytažená z&#160;vany. Na louce za domem, na poloviční cestě k&#160;prvnímu obzoru, leží kostra loňského srnečka, na lebce má dvě špičky, tráva jí prorůstá.&#160;– Co mě to vyhnalo do deště… Není lepší dívat se na to z&#160;odstupu? Z&#160;výšky?</p>
			<p class="MLP_text ParaOverride-1">Už jsem byl na schodech do věže, když tu zazvonil zvonek od vrátek z&#160;ulice. Prudce a&#160;odhodlaně. Většinou to bývá někdo s&#160;reklamami. Otevírám jim nerad, reklamy nejsou k&#160;ničemu, na vyhození, ale je to jejich obživa. Jedna z&#160;mnoha prací, která vůbec nic užitečného nepřináší. Jen tu trochu peněz pro potřebného.&#160;– Tentokrát to byl urostlý, asi čtyřicetiletý snědý muž v&#160;dokonalém obleku, s&#160;pestrou kravatou. Přijel passatem s&#160;německou poznávací značkou, vypůjčeným na frankfurtském letišti. V&#160;ruce držel žlutou obálku. Promluvil na mě angličtinou, jakou se v&#160;Oxfordu ani v&#160;Cambridgi nemluví. Z&#160;toho, co mi řekl, jsem se dozvěděl, že se jmenuje Anthony Smith a&#160;že má pro mne žlutou obálku. Je na evropské cestě, není to zrovna výlet, má tu také obchodní poslání, ale to není důležité. Hledal mě v&#160;Itálii, v&#160;Bolgheri; tuze pěkné městečko, a&#160;ta alej cypřišů, takovou nemají ani v&#160;USA. Odtud ho poslali do Livorna, tam ho nějaký obchodník s&#160;knihami o&#160;vepřích jménem Innocenti poslal sem, do Spáleného. V&#160;telefonní knize pak našel moji adresu.</p>
			<p class="MLP_text ParaOverride-1">„A&#160;to jenom kvůli dopisu?“</p>
			<p class="MLP_text ParaOverride-1">„Ano. Moje maminka tomu přikládá velký význam.“</p>
			<p class="MLP_text ParaOverride-1">„Neutrpěly tím vaše obchody?“ zeptal jsem se věcně.</p>
			<p class="MLP_text ParaOverride-1">„Ale vůbec ne. Cestou jsem uzavřel několik slušných kontraktů.“ Rozhlédl se kolem sebe. „Na té vaší zahradě cosi chybí,“ řekl ten člověk a&#160;vytáhl z&#160;auta nabídkový katalog rozmanitých keramických trpaslíků v&#160;několika velikostech. I&#160;v&#160;nadživotní. „Některý z&#160;nich by se vám tady pěkně vyjímal…“</p>
			<p class="MLP_text ParaOverride-1">„Děkuju. Jednoho už mám, bydlí se mnou ve věži&#160;– aby nezmokl&#160;– a&#160;jmenuje se Antonín Vezekmín. Vyřiďte to mamince.“&#160;– Vzal jsem mu obálku z&#160;ruky a&#160;nechal ho na ulici i&#160;s&#160;katalogem. Určitě si o&#160;těch Evropanech pomyslel něco nelichotivého.</p>
			<p class="MLP_text ParaOverride-1">Adresa na obálce byla: Antonín Bartoš, někde v&#160;Evropě. Odesílatel: Rosemary Bandy-Smith, někde v&#160;Americe. Tu obálku jsem uložil do šuplíku a&#160;nikdy neotevřel.</p>
			<p class="MLP_text_bez1radku_-12-0- ParaOverride-1">Když byl dům postaven a&#160;v&#160;oknech zavěšeny záclony, aby se pošetilí ptáci nemýlili a&#160;přestali prolétat zavřenými okny, přišla jsi za mnou, Mňau, udělala zrzavý límec na opěradle medově a&#160;zeleně pruhovaného křesla a&#160;trpělivě nasloucháš mému krákorání. Tady bychom mohli skončit a&#160;zítra začít o&#160;něčem jiném. Ale ještě mám cosi za lubem.</p>
			<p class="MLP_text ParaOverride-1">Takovou dobu už vězím v&#160;tomhle Spáleném, a&#160;ještě jsem si netroufl do města, odkud nás sem na počátku vyprávění přihnali: hraběnku Kláru, pana profesora Zarašovského se Zuzičkou, pana Frosta muzikanta, otce a&#160;syna Rausovy, manžele Muciškovy s&#160;Věrkou a&#160;psem Dulinou, odporné Klápště a&#160;taky Antonína Vezekmína Bartoše, hýčkatele zrzavých koček. Odtud, z&#160;Katerajnu, přišli taky Bydžovský a&#160;Kvitko, ale později a&#160;z&#160;jiných důvodů. Rozhodl jsem se, že se tam podívám. Vyrazil jsem brzy zrána, bez snídaně.</p>
			<p class="MLP_text ParaOverride-1">Město je to zanedbané, otřískané, nemyté a&#160;nečesané… Měl jsem představu espressa s&#160;mlékem a&#160;větrníku o&#160;velikosti krtince naplněného krémem… Ale komu to vykládám, kočko, ty bys raději krtka, že. Nebo myš. Jenže cukrárnu zrušili a&#160;do boudy po ní vecpali hospodu. Co s&#160;hospodou v&#160;devět ráno? V&#160;devět ráno se snídá. Snídá se v&#160;bufetu na náměstí, pivo a&#160;kořalka&#160;– převážně vodka. Jenže já nepiju. Ne ne, žádný doktor mi nic nezakázal, sám sebe měl jsem dost. V&#160;bufetu na náměstí měli taky kávu; dva druhy: turka nebo rozpustnou. Turek je lžička rozemleté kávy přelitá horkou vodou. Jako vlastenec dal jsem si turka: sedm korun, s&#160;mlékem o&#160;dvě koruny víc. Za pultem stála dáma celá bílá, vtěsnaná v&#160;tílko s&#160;dekoltem, velmi přiléhavé, obepínající a&#160;zdůrazňující faldy, faldíky a&#160;do těla zařezané gumové postroje, ňadra nezanedbatelná. Sukénka také bílá, s&#160;šesti chromovanými přezkami po levé straně, obepínala boky a&#160;hned pod Venušiným pahrbkem jí byl konec; mezi tílkem a&#160;sukničkou nahé povislé břicho s&#160;okrasným řetízkem zapraveným v&#160;pupíku. Bílé kozačky až pod kolena s&#160;velmi vysokými podpatky. Bílá paní z&#160;druhé ruky, paní nad zoufalci, kteří sem chodí posnídat: láhev piva, smíš si ji sám otevřít otvírákem na řetízku, vodku naleje osobně. Občas poodejde kamsi do ústraní, hosté sahají po lahvích a&#160;otvíráku sami. Prázdné ukládají do drátěného vozíku a&#160;berou si plné. Když se s&#160;tím jednou začne, konec v&#160;nedohlednu. Jejich tváře jsou pórovité, zarudlé nebo bílé, nezdravé, rysy strhané, provinilé pohledy. Ruce se jim třesou, ale nebudou, po druhém pivu už je to lepší a&#160;po třetím zkrásní svět, kohouti zakokrhají, trubači zadují: Už je to tady!</p>
			<p class="MLP_text ParaOverride-1">Jeden měl vyražené zuby, druhý přišel s&#160;mokrým flekem na zadku a&#160;mezi nohama, z&#160;dalšího trčela kapsa naruby, někteří se smáli, jiní byli zasmušilí…</p>
			<p class="MLP_text ParaOverride-1">„Že tys je Bartoš?“ řekl mi nejošoupanější z&#160;opilců. „Le, je to Bartoš. Hned jsem tě poznal, Bartoš, jak si vlez do dveři. Jak je to dluho, co jsme se neviděli? Deset roku? Dvacet roku? Sto roku?&#160;– Tys je muj nejlepši kamoš, Bartoš, a&#160;dycky si byl. Dej velku, Bartoš. Sto roku uběhlo jak voda.“</p>
			<p class="MLP_text ParaOverride-1">Poznal jsem v&#160;odulém, pochcaném nejlepším kámošovi zlotřilce Kvitka. Myslel jsem, že cosi takového už neexistuje. Požádal jsem bílou paní, aby mu nalila největší vodku, jakou v&#160;bufetu najde. Nebo jsem mu měl dát pěstí? Vždyť bych to už nikdy neumyl…&#160;– Pak vstoupil pán s&#160;břichem a&#160;červenou tváří, v&#160;kožené bundě a&#160;vyčištěných botách, obešel pult a&#160;zmizel s&#160;bílou paní v&#160;jejím ústraní. Tam nikdo nesmí, tam je nebe, opilci nemají vstup do nebe povolen. Zakázáno!&#160;– Zatímco pán v&#160;kožené bundě byl s&#160;bílou paní v&#160;nebi, přicházeli další zákazníci, brali si pivo, otevírali je otvírákem na řetízku, pamatovali si, kolik piva do sebe nalili, aby až bílá paní mezi ně sestoupí, mohli zaplatit.&#160;– Když se bílá paní doprovázená tlustým pánem vrátila z&#160;ústraní, otevřela mu pivo speciálním otvírákem pro vážené zákazníky, chromovaným, a&#160;ochomejtala se kolem něj, otírala se mu ňadry o&#160;koženou bundu. Vyčištěné boty toho pána byly teď pošlapané a&#160;matné.</p>
			<p class="MLP_text ParaOverride-1">Obloha padla na krajinu a&#160;zavalila ji tmou tmoucí, ve tmě je možné vše. Nastalo ticho, bojíme se promluvit, šoupnout botou, vydat zvuk. Zůstali jsme sami, sami pro sebe; jako kdyby nic nebylo, jako kdyby bylo nic. Ten pán v&#160;kožené bundě byl můj spolužák a&#160;druhý nejlepší kamarád Bydžovský. Objednal jsem si velkou vodku. Když jsem ji vypil, jako by se mi pročistil zrak a&#160;já jsem v&#160;té uvadlé obstarožní bufetářce poznal&#160;– Zuzičku Zarašovskou.</p>
			<p class="MLP_text ParaOverride-1">Mám žízeň, Mňau. Moc jsem toho nevypil, vždyť jsem tam byl autem, vždyť už tolik let nepiju, jenom tři vodky, vodečky… Nebo čtyři? Do garáže jsem se trefil, trochu odřený levý přední blatník, to se zalakuje. Ale teď mám žízeň, Mňau. Však ono nic, jednou to nevadí. Einmal ist keinmal, zweimal ist einmal und einmal ist keinmal… Je tu ta flaška slivovice pro stavitele věží, neotevřená, stárne, skrz špunt vyprchává, je jí škoda a&#160;já mám žížeň, Mňau. Taky Jameson z&#160;Irska tu je, pro Mrkvičku.</p>
			<p class="MLP_text_bez1radku_-12-0- ParaOverride-1">No co, cococo… co se na mě tak blbě díváš, blbé zvíře… Kdo tě to, kočko, prověřil… pověřil? Jsi snad moje manželka, milenka, družka moje životní? Nejsi, tak mlč, zvíře, jsi zvíře, Mňau. Tak drž tlamu, zvíře, tlamičku. Jenom blbá kočka myšilovka jsi, nic víc. Nemáš ani volební právo, podle zákona jsi věc, ale ty nejsi věc, ty jsi výčitka, Mňau. Ty nejsi Mňau, ty jsi němá výčitka, Mňau. Tak. Němá výčitko, trhni si nohou. Tlapkou… Nebo capkou? Packou. Trhni si packou, Výčitko.&#160;– Ty mi nebudeš vykládat, jestli možu nebo nemožu, a&#160;s&#160;kým možu nebo nemožu, cype. Bo ja možu, kdy chcu a&#160;s&#160;kym chcu.&#160;– Roky sem, roky tam, však jich máme dost. Neboj se, já to zvládám, já vím, kdy mám dost. A&#160;nemudruj, nemudruj, mudrlante, radit može každy nad šedesat, anebo kdo byl v&#160;Rusku. Máš nad šedesát, Mňau? Nemáš. Bylas v&#160;Rusku, Výčitko, nebyla, tak drž tlamu, zvíře. Scher du dich! Vyčítat by mohl eventuáálně, nebo eventuéélně? tatínek, Němá výčitko. Ale tatínek není, tatínek bohužel… Oběsil se na copánku. Už dávno, Mňau, tak dávno, že to ani není pravda, že už se to nepočítá, že už to nikoho nezajímá… Maminka, vyčítat by mohla maminka, určitě by, Němá výčitko, maminka mohla říkat: Tytyty, tytyty! Ale maminka taky bohužel. V&#160;blázincu se rozplynula v&#160;bláznovství. V&#160;Kroměřížu. Proč ju ti cypi zavezli do Kroměříža, když mohla v&#160;Opavě, ulice Olomoucká, číslo, číslo ne-zná-mé… Sám si ho upletl. Prý prý prý! Můj tatínek prý upletl copánek. Můj gramlavý tatínek upletl copánek. Padám padám padám, copánek. Jednoho dne byla maminka pryč. Fuč byla, co já vím, kde fuč byla? Jak to mám vědět, Mňau, kde byla, po tolika letech, to je irele-vantní, Němá výčitko, v&#160;lázních byla nebo se zdržela u&#160;kadeřnice či co… Tolik roků jsem to svinstvo nevzal do huby, tolik roků jsem se nenapil! To nestačí? Zdržela se u&#160;švadleny a&#160;můj tatínek pletl Ance copánek do školky. To bylo řevu! Za půl hodiny vyhodil hřeben oknem do zahrady, Mňau, a&#160;nechal to tak. Můj tatínek si sám ani chleba neukrojil. To vykládáte mně, jeho synovi, že můj tatínek sám natrhal prostěradlo na pruhy, že si můj tatínek, můj, upletl copánek… To vám tak akorát spolknu, cypi.&#160;– Aa a&#160;Anku dali dodo… dodomova… dosi… do sirot-čin-ce, kurva, protože naše Anka byla sirotek. Ze dne na den. Včera ještě nic, dneska sirotek. A&#160;já též. Není to směšné? Tak teď pozor, Němá výčitko! Dododneška sirotek, Mňau, s&#160;tím už se nedá nic dělat. Bo jak jsi raz sirotek, je to na furt, s&#160;tym nic nenarobiš.&#160;– A&#160;teď pozor, teď to přijde. Bomba: JUDr.&#160;Antonín Bartoš, Antonín Bartoš senior, Antonín Bartoš starší, můj otec, milující tatínek, můj fotr jebal pionýry. Kdyby jebal pionýrky, ale ne, pionýry prý jebal můj tatínek. V&#160;bílých košilkách, kurva, s&#160;červenými šátky na krku je jebal.&#160;– Rudé šátky na slunci hoří jako rozkvetlý vlčí mák a&#160;po celé zemi letí píseň za skřivánkem vzhůru do oblak. Tak. Jak se jebou pionýři, Mňau? Tak a&#160;tak, sejou mák. Tak se jebou pionýři, tak tak tak. Pio-ný-ry jebal pan doktor Bartoš. Růžolící chlapečky. A&#160;ten zkurvysyn Bydžovský svědčil na policii, že když byl pionýrem, JUDr.&#160;Antonín Bartoš i&#160;jeho jebal, pojebaného Bydžovského, Antonín Bartoš senior. Ab-surd-ní! A&#160;ten pojebaný Kvitko jakbysmet.&#160;– Žádný soud z&#160;toho nebyl, tatínek se ve vazbě pověsil na copánku z&#160;prostěradla a&#160;celé město bylo auf. Copánek, copánek, copánek… Z&#160;roztrhaného prostěradla co? Copánek. Maminka v&#160;Kroměříži. Cvokhaus. Ireparabilní stav.&#160;– Co ty víš o&#160;životě, blbé zvíře! A&#160;mě dodo… dodomova nedali, na sirotčinec už jsem byl velký sirotek. Mě vyhnali, hnali a&#160;přihnali dodo… Kam? Ano, Mňau, správně, Mňau. Do Spáleného Brennstadtu, Mňau. A&#160;já se sem, blbec, zase vracím, ačkoli nemusím. Na staré koleno jak vrah na místo činu, Němá výčitko. Tolik roků nic, a&#160;za tolik roků zas jako kdysi… Ožralý jako kkkryka. Anka už má tři vnuky, ani jeden pionýr. Samí piráti. Tak je to, kočko pitomá, pionýrové už nejsou. Pionýr brání mír, pionýrka brání Mirka. Můj tatínek JUDr.&#160;Antonín Bartoš starší senior prý, kurva, jebal pionýry… Pionýři, pionýři, malované děti, nasedají do lodiček, jako šipka letí, letí, letí, letí… Můj tatínek… Tohle nemáš, Němá výčitko, že ne? Cosi takového s&#160;sebou netaháš, nevláčíš, kočko, životem. No co? Běž chytat myši, zvíře, a&#160;nečum tak na mě. Co co co? Tak jsem se ožral, no a? Po tolika letech na suchu to jde, ne? Se Zuzičkou Zarašovskou jsem se a&#160;s&#160;Bydžovským, mám se snad z&#160;toho… A&#160;aaa s&#160;Kvitkem.&#160;– Šibuj, kočko, ven, je tam pěkně!</p>
			<p class="MLP_text_bez1radku_-12-0- ParaOverride-1">To bylo probuzení! V&#160;obývacím pokoji, v&#160;pruhovaném křesle, ani do postele jsem se nedoštrachal. A&#160;tys mě nezachránila, Mňau. Obě flašky prázdné, ani jsem do ložnice nedolezl. A&#160;to jsem si myslel, že se mi to už nikdy nestane. Bylo to horší než kdykoli jindy, pokud si vzpomínám. A&#160;jak to bývalo tenkrát zlé. Skončil jsem s&#160;tím, abych neumřel hrůzou a&#160;sklíčeností. Abych mohl fungovat a&#160;probouzet se s&#160;čistým svědomím, aby mi chutnalo jíst; abych se nemusel plížit podél zdí, abych se nebál potkat pamětníka mého včerejška. Abych se nemusel bát, že vypustím duši na pochcaném záchodě, na chodníku v&#160;psí hromádce. Skončil jsem s&#160;tím a&#160;začal machrovat: Přestaňte chlastat, ožralkové, kdo vás nutí? Já taky nechlastám! Že se nestydíte, opilci opilí, smrdět kořalkou, zvratky, chcánkama a&#160;zoufalstvím!&#160;– A&#160;je to tu zas. Andělíčku, můj strážníčku, kde se flákáš? Maminko! Proč mě nedržíš za ruku! Bože, jaký já mám strach! Sebe se bojím… Bojím se, že umřu. Ne, bojím se, že až umřu, bude to dál, bude to trvat navěky, navěky budu trvat vyprázdněný v&#160;prázdnu nicoty. Není to díra v&#160;něčem, je to díra v&#160;ničem, nic v&#160;nicotě, nic na věky věků. Nic!</p>
			<p class="MLP_text_bez1radku_-12-0- ParaOverride-1">Pršet přestalo pozdě večer, mírný větřík rozfoukal mračna, pustil se do sušení trávy a&#160;napité země. Zatímco Antonín Bartoš vyspával v&#160;křesle svoje třeskuté selhání a&#160;přivandrovalá zrzavá kočka Mňau spočívala dekorativně a&#160;netečně na opěradle za jeho hlavou, objevily se na obloze hvězdy. Konečně hvězdy po takové době! A&#160;pak nad žlebem mezi větvemi stromů vyšlo slunce. Bylo už hodně vysoko, když se Antonín Bartoš probudil, když zjistil, v&#160;jakém je stavu, nevěděl, co si počít. Připadalo mu, že to, čeho se dopustil, nelze napravit. Jako by ublížil celému světu. Jako by někoho zabil.</p>
			<p class="MLP_text ParaOverride-1">Donutil se ke studené sprše. Vzal si čisté prádlo, oblékl se jako do kostela, obul vyblýskané boty a&#160;vystoupal na vrchol věže. Na východě viděl siluetu Beskyd, na západě méně zřetelné Jeseníky; obzory na severu a&#160;jihu jsou zcela rozmazané, zem tu splývá s&#160;oblohou. Dva krkavci&#160;– Lukáš s&#160;Gábinou? Nejspíš to budou jejich potomci – obletují věž a&#160;láskyplně na sebe volají. Věrní sobě až do skonání, človíček na věži je nezajímá. Docela nahoře je prosklená místnost a&#160;v&#160;ní stojí Antonín Vezekmín, keramický trpaslík v&#160;nadživotní velikosti. Dívá se na západ, stále jenom tam, ale není to proto, že se mu Jeseníky líbí víc než Beskydy, není v&#160;tom žádný záměr, Vezekmín je neživý a&#160;nedokáže se hýbat. Kolem prosklené místnosti je ochoz jako na tvrzi, s&#160;bytelným zábradlím.</p>
			<p class="MLP_text ParaOverride-1">Když se Antonín Bartoš naklonil, viděl pod sebou kolem věže dláždění z&#160;břidlice a&#160;betonu, vypadá jako řez tlačenkou. A&#160;potom trávník, už by potřeboval posekat. Kdyby se Antonín předklonil trochu víc, mohl by přepadnout, a&#160;to by to dopadlo! Na břidlici a&#160;beton, z&#160;takové výšky!</p>
			<p class="MLP_text ParaOverride-1">Lukáš s&#160;Gábinou zakrákorali hlasitě, možná radostně, možná znepokojeně. Upoutali Antonínovu pozornost. Sledoval je, jak uhánějí vzduchem k&#160;východu, Lukáš o&#160;několik délek před Gábinou. Nebo Gábina před Lukášem? U&#160;krkavců v&#160;letu se pohlaví a&#160;věk těžko rozlišuje. Ptáci zmizeli v&#160;oslnivém kotouči, do nějž bez očazeného sklíčka není radno patřiti, ani tečky po nich nezbyly. Antonín se zahleděl znovu dolů, do břidličné tlačenky a&#160;na pampelišky, začínaly se po dešti a&#160;pošmournu uplynulých dnů rozevírat&#160;– některé oslnivě žluté, mnohé už po proměně, načechrané bílé koule z&#160;pápěří. Antonín zaslechl hudbu. Zprvu jí nevěnoval pozornost v&#160;domnění, že místní rozhlas oznámí obyvatelům Spáleného a&#160;přilehlých obcí, že v&#160;superhyper­megamarketu mají zlevněné jogurty Yogobello s&#160;kousky opravdového ovoce. O&#160;sedmdesát haléřů kelímek! Ale taková hudba to nebyla, bylo to Real the Blues, sólo na sopransaxofon. Zvedl hlavu, na modrém nebi nad ním, přímo proti slunci kotvil Modrý smíšek obletovaný dvěma krkavci. Kotva byla zabodnutá ve skvrně nedovyvinuté trávy, která zbyla po uskladněném materiálu na stavbu věže. Viděl nad sebou lodní kýl, omšelý trup ohlazený vichřicemi. Přímo nad Antonínovou hlavou se z&#160;lodního boku zvolna spouštěl provazový žebřík. U&#160;zábradlí se tísnili Lapuťané ve špatně střižených oděvech zdobených hudebními nástroji a&#160;nebeskými tělesy, chrastili měchuřinami naplněnými hrachem a&#160;drobnými kamínky, mezi Lapuťany zahlédl Antonín taky Vladislávka Rause v&#160;pruhovaném kulichu s&#160;otcem Vladislavem, vynálezcem perpetua mobile, pana Frosta, profesora Zarašovského s&#160;vlaštovkami obletujícími jeho šedivou hlavu, a&#160;pokud ho nešálil zrak, uviděl tam také oba svoje rodiče radostně se usmívající.</p>
			<p class="MLP_text ParaOverride-1">„Už můžeš, Toníku, dneska ti neucukneme!“ volali na něj Lapuťané.</p>
			<p class="MLP_text ParaOverride-1">Antonín zamával na rozloučenou trpaslíku Vezekmínovi a&#160;ten mu na rozloučenou pokynul hlavou, usmál se na něj souhlasně. Antonín Bartoš ve svátečních šatech se chytil provazového žebříku a&#160;s&#160;obtížemi začal šplhat vzhůru po způsobu akrobatů, jak to odkoukal v&#160;cirkusu Bouda. Není snadné pro letitého neartistu šplhat po volně zavěšeném provazovém žebříku. Sotva zdolal několik příček, zaryly se mu do nohou kočičí drápky.</p>
			<p class="MLP_text ParaOverride-1">„Au! Neblázni, Mňau, slez dolů,“ řekl kočce přes rameno. Mňau však nedbala, vyšplhala po zádech a&#160;uvelebila se mu za krkem po způsobu kožešinových límců. „Tohle není pro kočky, tohle je navždycky!“ rozmlouval jí tu pošetilost Antonín. „Ještě jsi mladinká, ani koťátka’s neměla…“</p>
			<p class="MLP_text ParaOverride-1">„Na pořádné lodi mívají lodního kocoura,“ řekla Mňau. „Pročpak by na Modrém smíšku nemohli mít lodní kočku?“</p>
			<p class="MLP_text_-0-12- ParaOverride-1">Dá se proti takovému argumentu něco namítnout?&#160;– Kotva se zdvihla, se skřípotem stoupala vzhůru, Antonín Bartoš se zrzavou kočkou za krkem se přehoupl přes zábradlí na palubu Modrého smíška.</p>
			<p class="MLP_text_doprava_-I- ParaOverride-2">Dopsáno ve Vlkovicích 19.&#160;května&#160;2010</p>
		</div>
</body>
</html>